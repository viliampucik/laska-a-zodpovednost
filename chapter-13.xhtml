<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Láska a zodpovednosť</title>
</head>

<body>

  <h3 id="toc_4">Záverečné úvahy</h3>

  <p>Na konci týchto úvah, ktoré sa zameriavali na interpretáciu sexuálneho pudu, okrem iného vylúčením jeho nesprávnych interpretácií, sa ponúkajú určité závery späté s tradičnou náukou o cieľoch manželstva. Cirkev, ako sme už spomínali, stále učí, že prvoradým cieľom manželstva je <i>procreatio</i> a druhoradým cieľom je to, čo sa latinskou terminológiou definuje ako <i>mutuum adiutorium (vzájomná pomoc)</i>. Okrem toho sa vymenováva tretí cieľ <i>remedium concupiscentiae (liek žiadostivosti)</i>. Objektívne vzaté, manželstvo má predovšetkým slúžiť existencii, potom spolužitiu muža a ženy a potom správnemu nasmerovaniu žiadostivosti. Takto usporiadané ciele manželstva sa priečia každej subjektivistickej interpretácii sexuálneho pudu, a tým samým vyžadujú od človeka ako od osoby objektivizmus v myslení o sexuálnych témach, ale predovšetkým v správaní. Taká objektivita je základom manželskej morálky.</p>

  <p>Vo svetle úplnosti úvah obsiahnutých v tejto kapitole, najmä v jej prvej časti (<i>Analýza slova „užívať“</i>), treba potvrdiť to, že v manželstve ide o realizovanie uvedených cieľov na podklade personalistickej normy. Z dôvodu, že muž a žena sú osobami, musia vedome realizovať ciele manželstva podľa vyššie uvedeného poriadku, lebo je to poriadok objektívny, prístupný rozumu, a preto záväzný pre osoby. Súčasne však personalistická norma, ktorú obsahuje evanjeliové prikázanie lásky, poukazuje na zásadný spôsob realizovania týchto cieľov, ktoré samy vyplývajú z prírody, ku ktorým - ako to ukázala predchádzajúca analýza - nasmerováva človeka sexuálny pud. Sexuálna morálka či v užšom zmysle manželská morálka spočíva na stálej a čo najzrelšej syntéze cieľovosti prírody s personalistickou normou.<sup><a id="b28" href="footnotes.xhtml#f28">28</a></sup> Keby sme chceli ktorýkoľvek zo spomínaných cieľov manželstva rozoberať nezávisle od personalistickej normy - teda bez ohľadu na skutočnosť, že muž a žena sú osobami - vtedy by to muselo viesť k nejakej podobe utilitarizmu (v prvom alebo v druhom význame slova „užívať“). Chápanie prokreácie týmto spôsobom vedie k rigoristickej deformácii; „libidistická“ deformácia sa opiera o podobné chápanie tretieho cieľa manželstva - <i>remedium concupiscentiae</i>.</p>

  <p>Sama personalistická norma nie je, samozrejme, nijakým cieľom manželstva. Norma vo všeobecnosti totiž nikdy nie je cieľom, ale ani cieľ nie je normou. Je to zásada, ktorá podmieňuje správnu realizáciu každého z vymenovaných cieľov a všetkých cieľov spolu, správnu, čiže zodpovedajúcu človeku ako osobe. Táto zásada súčasne zaručuje to, že ciele sa budú realizovať podľa vytýčenej hierarchie, lebo odchýlenie od nej sa protiví objektívnej dôstojnosti osoby. Uskutočňovanie všetkých cieľov manželstva musí byť naplnením lásky ako cnosti, lebo iba ako cnosť zodpovedá láska evanjeliovému prikázaniu a požiadavkám personalistickej normy, ktorú to prikázanie obsahuje. Myšlienka, že ciele manželstva možno realizovať bez opretia sa o personalistickú zásadu, by bola od základu nekresťanská, lebo sa nezhoduje so základnou etickou požiadavkou Evanjelií. Aj preto sa treba vystríhať plytkej interpretácii učenia o cieľoch manželstva.</p>

  <p>Vzhľadom na to sa zdá byť dôležité, aby sme ono <i>mutuum adiutorium</i>, ktoré býva v učení Cirkvi o cieľoch manželstva uvádzané ako druhý cieľ po prokreácii, neinterpretovali - ako sa to neraz robí - ako „vzájomnú lásku“. Vtedy totiž vystupuje možnosť takéhoto pomiešania pojmov - prokreácia ako prvoradý cieľ je niečím odlišným od „lásky“, ale z druhej strany niečím odlišným od „lásky“ je aj tretí cieľ, <i>remedium concupiscentiae</i>. Prokreácia, ako aj <i>remedium concupiscentiae</i> ako ciele manželstva musia vyplývať z lásky ako cnosti a musia sa nachádzať v rámci personalistickej normy. <i>Mutuum adiutorium</i> ako cieľ manželstva je iba účinkom lásky - cnosti. Niet žiadneho dôvodu na to, aby sme výraz <i>mutuum adiutorium</i> interpretovali ako „lásku“. Cirkev totiž chce objektívnym zoradením cieľov manželstva vyzdvihnúť, že prokreácia je v objektívnom ontologickom poriadku závažnejším cieľom než to, aby muž a žena žili spolu a navzájom sa dopĺňali a podporovali (<i>mutuum adiutorium</i>), podobne, ako to druhé je znova dôležitejšie ako uspokojenie prirodzenej žiadostivosti. Naopak, o žiadnom protiklade lásky voči prokreácii alebo tiež o poukazovaní na prvenstvo prokreácie nad láskou nemôže byť reč.</p>

  <p>Realizovanie týchto cieľov je komplexnou skutočnosťou. Celkom pozitívne odmietnutie možnosti prokreácie nepochybne zmenšuje, či dokonca likviduje možnosť trvalého vzájomného obojstranného vychovávania sa manželov. Prokreácia, ktorú by nesprevádzalo práve to vzájomné vychovávanie sa a spoločné úsilie o najvyššie dobro, by bola v istom zmysle neúplná a nezhodujúca sa s láskou osoby. Nejde tu predsa výhradne len o rozmnožovanie počtu ľudského druhu, ale aj o výchovu, ktorej prirodzeným podkladom je rodina opretá o manželstvo, spevnené prostredníctvom <i>mutuum adiutorium</i>. Ak jestvuje v manželstve vnútorná spolupráca medzi ženou a mužom a ak sa vedia navzájom vychovávať a dopĺňať, vtedy ich láska dozrieva k tomu, aby sa stala základom rodiny. Predsa sa však manželstvo nestotožňuje s rodinou a vždy ostáva predovšetkým intímnym zväzkom dvoch ľudí.</p>

  <p>Aj tretí cieľ - <i>remedium concupiscentiae</i> - vo svojej ľudskej realizácii závisí od predchádzajúcich dvoch. Znova treba priznať, že bezohľadné odtrhnutie sa od prirodzených účinkov manželského spolužitia narúša spontánnosť a hĺbku zážitkov, najmä ak sa za tým účelom používajú umelé prostriedky. Vari ešte viac k tomu vedie nedostatok vzájomného porozumenia a rozumnej starostlivosti o úplné dobro manželského partnera. K tomu sa však ešte vrátime.</p>

</body>

</html>