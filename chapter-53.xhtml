<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Sexuálna psychológia a etika</title>
  <link href="main.css" rel="stylesheet" type="text/css"/>
</head>

<body>

  <h3>Sexuálna psychológia a etika</h3>

  <p>Je rozšírený názor, že nedostatok pohlavného spolužitia škodí všeobecne zdraviu človeka, a zvlášť zdraviu muža. Nie je však opísaný žiaden chorobný komplex, ktorý by mohol potvrdiť správnosť tejto tézy. Predchádzajúce úvahy ukázali, že sexuálne neurózy sú predovšetkým dôsledkom zneužitia v pohlavnom živote, že vyplývajú z nerešpektovania prírody a jej procesov. Teda nie samotná zdržanlivosť, ale vlastne jej nedostatok spôsobuje skutočné ochorenie. Tento nedostatok môže spočívať tiež v nesprávnom tlmení sexuálneho pudu a jeho prejavov u človeka, ktoré sa mylne považuje za zdržanlivosť, čo však nemá so skutočnou cnosťou zdržanlivosti a čistoty takmer nič spoločné.</p>

  <p>Sexuálny pud v človeku je fakt, ktorý si má uvedomiť a prijať ako prameň prirodzenej energie - v opačnom prípade môže vyvolať psychické poruchy. Samotná pudová reakcia, nazvaná sexuálnym podráždením, je vo veľkej miere nezávislá od vôle ako reakcia vegetatívna, a nedostatok pochopenia tohto jednoduchého faktu sa často stáva príčinou ťažkých sexuálnych neuróz. Človek sa vtedy nachádza v konfliktnej situácii, podnecujú ho dve ambivalentné tendencie, ktoré nedokáže zosúladiť, a stadiaľ vyplývajú neurotické reakcie. Značnú časť sexuálnych neuróz predstavujú neurózy spojené s nesprávnosťami manželského spolužitia, o čom už bola reč.</p>

  <p>Neurózy nazvané sexuálnymi majú klinický obraz podobný iným neurózam a prejavujú sa zvyčajne nielen v oblasti sexuálnej. Stáva sa, že príčina neurózy tkvie niekde inde a prejavuje sa nepokojom a neporiadkom v oblasti sexuálneho života iba druhotne. Neuróza sťažuje človeku riadenie seba samého.</p>

  <p>Nie je tu miesto na podrobný opis ochorení, skôr ide o celkový pohľad na ľudský sexuálny život. Pre správnosť a zdravie sa zdá byť dôležitá výchova človeka od detstva, z jednej strany výchova v pravde, z druhej v úcte voči záležitostiam pohlavia ako záležitostiam najužšie spojeným s najvyššími hodnotami života a ľudskej lásky. Sexuálne reakcie možno vyvolať v každom veku už od včasného detstva. Predčasne prebudený sexuálny pud sa môže stať zdrojom neurotických porúch, ak je nesprávnym spôsobom tlmený. Preto je tak veľmi dôležitá sexuálna výchova, opretá o jasnú biologickú informáciu. Nedostatok informácie, a zvlášť nedostatok formácie postojov, môže spôsobovať aberácie rozličného druhu (onania detí a mládeže). Je to skôr problém výchovný než lekársky. Spravidla tam, kde sú nesprávne postoje človeka, vystupuje neurotická reakcia ako odpoveď organizmu a nervového systému na dlhodobé napätie.</p>

</body>

</html>