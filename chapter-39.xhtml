<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Ovládanie sa a objektivizácia</title>
  <link href="main.css" rel="stylesheet" type="text/css"/>
</head>

<body>

  <h2>Problematika zdržanlivosti</h2>

  <h3 id="toc_1">Ovládanie sa a objektivizácia</h3>

  <p>V prvej časti tejto kapitoly sme obrátili pozornosť na to, že praktizovanie cnosti čistoty sa veľmi úzko spája s tou kardinálnou cnosťou, ktorú sv. Tomáš Akvinský označil po Aristotelovi pojmom <i>temperantia</i>. Táto cnosť má zmierňovať vzruchy žiadostivosti tela, z čoho pochádza v slovenčine jej názov -„umiernenosť“. V sexuálnej oblasti treba obrátiť osobitnú pozornosť na tú dispozíciu k cnosti miernosti, akú predstavuje sebaovládanie. Čistý človek je vlastne človek, ktorý „sa ovláda“. Aristoteles i Tomáš Akvinský poznali pojem ovládania sa (<i>continentia</i>). Človek musí vládnuť nad žiadostivosťou tela, musí ju ovládať aj vtedy, keď sa v ňom ozýva a dožaduje uspokojenia proti rozumu, proti tomu, čo rozum uznáva za správne, za skutočne dobré, lebo predpokladáme, že rozum pozná objektívny poriadok prírody, v každom prípade ho môže a musí poznať. Takto je súhlas s rozumom súčasne podmienkou realizovania tohto poriadku a podmienkou správnosti konania. „Správne“ je vlastne to, čo zodpovedá rozumu, ba čo viac, čo je dôstojné rozumnej podstaty, osoby.<sup><a id="b56" href="footnotes.xhtml#f56">56</a></sup> Zásada správnosti v konaní predstavuje meritórny protiklad zásady užitočnosti, ktorú presadzujú utilitaristi. A preto je ovládanie žiadostivosti tela hodné osoby. Ak to osoba nerobí, škodí svojej prirodzenej dokonalosti, umožňuje v sebe pôsobiť tomu, čo je nízke a závislé a napokon - sama sa stáva od toho závislou.</p>

  <p>Takéto postavenie otázky ovládania sa vyplýva predovšetkým z perfekcionistických tendencií v etike. Neprotivia sa celkovému obrazu našich úvah, hoci tu kladieme hlavný dôraz na lásku osoby a aj v tomto smere postupuje celá analýza čistoty a jej „rehabilitácia“. Ovládanie žiadostivosti tela má teda za cieľ nielen dokonalosť tej osoby, ktorá sa o ňu snaží, ale má za cieľ realizovanie lásky vo svete osôb rozdielneho pohlavia, predovšetkým vo vzájomných vzťahoch osôb rozdielneho pohlavia. Pri ovládaní žiadostivosti tela musí človek krotiť vzruchy zmyslovej žiadostivosti (<i>appetitus concupiscibilis</i>), a tým zmierňovať rôznorodé vnemy alebo pocity, ktoré sa spájajú s týmito vzruchmi, lebo sprevádzajú reakcie zmyslovosti. Vieme však, že práve v tom majú svoj pôvod vnútorné alebo vonkajšie činy, ktoré môžu ľahko kolidovať s princípom milovania osoby, stanú sa iba jej užívaním, keď vychádzajú zo samej sexuálnej hodnoty.</p>

  <p>Keď ide o zmyslovosť a s ňou spojenú prirodzenú dynamiku zmyslových vnemov a pocitov (Tomášove <i>passiones animae</i>), tak Aristoteles mimoriadne vhodne pripomenul, že v tejto oblasti jestvujú také rozdiely medzi jednotlivými ľuďmi, ktoré kážu hovoriť z jednej strany o nadmernej zmyslovej vnímavosti - <i>hypersensibilitas</i> - kým z druhej strany o - <i>hyposensibilitas</i> - čiže o nedostatočnej, neprirodzene zníženej vnímavosti. Keďže sme od zmyslovosti odlíšili citovosť ako schopnosť reakcie s iným obsahovým zafarbením a tiež s iným nasmerovaním, môžeme súčasne hovoriť o nadmernej vnímavosti citov a o nedostatočnej, neprirodzene zníženej vnímavosti citov.</p>

  <p>Treba ešte hovoriť o probléme miernosti, ktorú zasa navodzuje slovo „umiernenosť“. Keď prijmeme realistickú koncepciu človeka, zhodneme sa na tom, že tak zmyslová citlivosť, ako aj citová vnímavosť je v človeku niečím prirodzeným, čiže zásadne zhodným s prirodzenosťou, pričom sa tým istým zásadne neprotiví realizácii lásky medzi osobami, najmä však tej lásky, ktorá spája ženu a muža. Vo svetle tohto stanoviska však treba rozriešiť problém miernosti, bez ktorej niet cnosti čistoty vo vzájomnom vzťahu osôb. Miernosťou nazveme schopnosť nájsť takú mieru v ovládaní zmyslovej citlivosti a vnímavosti citov, ktorá v každom konkrétnom prípade, v každej konfigurácii alebo v meziosobnej situácii najlepšie pomáha realizovať lásku a súčasne obchádzať nebezpečenstvo výhradného nasmerovania na užívanie, ktoré sa - ako vieme - veľmi ľahko spája nielen s reakciou zmyslovosti, ale aj citovosťou.</p>

  <p>Táto umiernenosť sa však vôbec nestotožňuje s nejakou „miernou“ citlivosťou či s „miernou“ vnímavosťou citov. Tí ľudia, ktorí sa vyznačujú nedostatočnou citlivosťou alebo vnímavosťou - „hyposensibilní“ - už tým samým by boli umiernení. Umiernenosť však nie je miernosť, ale schopnosť udržať rovnováhu vo vzruchoch žiadostivosti tela. Ide však o to, aby táto rovnováha vytvárala v zmyslovo-citovej oblasti stálu vnútornú „mieru“, mieru skutkov, ale v istom smere aj mieru zážitkov. Cnosť je najužšie spätá s takouto mierou, v nej sa prejavuje, je v istom zmysle stálou funkciou umiernenosti, ktorú nechápeme staticky, lebo u rozličných osôb sa formuje rozdielne - v závislosti od prirodzených dispozícií v tejto oblasti. Sama podstata umiernenosti je niečím jednoznačným - kto ju nedosiahol, nie je umiernený, neovláda sa - nie je čistý. Naproti tomu budú formy realizovania tejto umiernenosti rozdielne v závislosti od rôznorodých vnútorných dispozícií, vonkajších podmienok, stavu či smeru životného povolania a podobne.</p>

  <p>Je ťažké hovoriť o týchto rôznorodých formách ovládania sa v sexuálnej oblasti - ovládania sa, bez ktorého nemožno byť čistým. Možno sa však pokúsiť charakterizovať hlavné metódy jeho realizovania. Často pritom používame slovo „zdržanlivosť“. Pripomína, že základná metóda, ktorá toto slovo definuje, má čosi spoločné s činnosťou zdržiavania sa. Dokonale to predstavuje dobre známe vnútorné situácie, v ktorých osoba prežíva niečo na spôsob invázie, ktorá nachádza svoje hlavné dispozičné centrá v zmyslovosti, v zdržanlivosti tela alebo aj (nepriamo) v prirodzenej citovosti. Vtedy nastáva potreba defenzívy, ktorá vzniká v rozumovej podstate osoby. Osoba sa bráni pred inváziou, ktorá prichádza zo strany zmyslovosti a žiadostivosti tela, predovšetkým sa však bráni preto, lebo zasahuje do jej prirodzenej schopnosti sebaurčovania. Lebo osoba sama musí „chcieť“, nesmie pripustiť, aby sa s ňou „dialo“ niečo nedobré. Ďalší dôvod tejto prirodzenej defenzívy osoby spočíva v zákonitosti hodnoty. Práve z nej vychádza ovládanie sa. Ovládanie sa je pevne späté s prirodzenou potrebou osoby vládnuť nad sebou.</p>

  <p>Už predtým sme obrátili pozornosť na to, že plný význam cnosti nemá len samo tlmenie vzruchov žiadostivostí tela alebo reakcií zmyslovosti, zatláčaním do podvedomia toho, čo prinášajú so sebou. Čistota nespočíva na znehodnocovaní hodnoty „tela a pohlavia“ tak, ako sa z druhej strany nestotožňuje ani s nezdravým strachom, ktorý sa môže vzbudzovať voči nim. Nie sú to symptómy vnútornej sily, ale skôr slabosti. Cnosť však musí byť silou ľudského ducha.<sup><a id="b57" href="footnotes.xhtml#f57">57</a></sup> Táto sila v konečnom dôsledku vyplýva z rozumu, ktorý „vidí“ skutočnú pravdu o hodnotách a hodnotu osoby i lásku stavia nad hodnoty <i>sexus</i> a nad užívanie s nimi spojené. Ale práve preto nemôže čistota spočívať na „slepej“ zdržanlivosti. Zdržanlivosť, schopnosť zdržiavania vôľou žiadostivosti tela, schopnosť účinného usmerňovania pocitov spojených s reakciami zmyslovosti, ba aj citovosti, je nevyhnutnou metódou ovládania sa, ale nerozhoduje o plnom realizovaní cnosti. Predovšetkým sama zdržanlivosť nemôže byť cieľom. Vyplýva to zo všeobecnej analýzy hodnôt a tiež vzťahu človeka k nim.</p>

  <p>Hodnotou v predmetovom význame nazývame všetko to, čomu sa človek otvára svojím vnútorným životom, k čomu sa uberá svojím konaním.<sup><a id="b58" href="footnotes.xhtml#f58">58</a></sup> Teda len samo odtrhnutie od nejakých hodnôt, napríklad od tých, ku ktorým sa z prirodzenosti obracia zmyslovosť či citovosť, nerozvíja osobu, ak nevychádza z uznania objektívneho poriadku spätého s prežitím pravdy o hodnotách. Je potrebné prinajmenšom také uznanie, ak nemožno hovoriť o „prežívaní pravdy“ vo vzťahu k hodnotám. Práve na tom spočíva metóda objektivizovania. Sama „slepá“ zdržanlivosť nepostačuje. Niet vyzretej zdržanlivosti bez uznania objektívneho poriadku hodnôt: hodnota osoby je nad hodnotami <i>sexus</i>. V tomto prípade však ide o praktické uznanie, teda o také, ktoré má vplyv na konanie. Podstatnou podmienkou ovládania sa v sexuálnej oblasti je, aby uznanie prevyšovania osoby nad <i>sexus</i> sa mohlo prejaviť vtedy, keď zmyslovosť, ale aj (nepriamo) citovosť, reagujú predovšetkým na sexuálne hodnoty. Tu by sa dalo hovoriť o implantácii hodnoty osoby uprostred zážitku, ktorý intenzívne pokrýva celé vedomie hodnotami <i>sexus</i>. To je prvý krok na ceste realizovania čistoty - zdržanlivosť, ktorá je podriadená takto chápanej objektivizácii, je potrebná na to, aby uprostred hodnôt, za ktoré sú zodpovedné zmysly, mohla dostať do vedomia hodnotu osoby, za ktorú je zodpovedný rozum.</p>

  <p>Vzápätí však ide o to, aby hodnota osoby nejako „vzala do rúk vedenie“ v celom prežívam. Zdržanlivosť vtedy už nie je „slepá“. Nekončí sa zbrzdením a odtrhnutím sa, ale spolu s ním nastupuje určité nové „otvorenie“ vo vedomí a vo Vôli - otvorenie smerom k hodnote, ktorá je súčasne pravdivá a vyššia. Preto sa objektivizácia úzko spája so sublimáciou.</p>

  <p>V akom vzťahu ostane metóda objektivizácie k potrebnosti zmierňovania zmyslových alebo zmyslovo-citových vzruchov? Objektivizácia neoslobodzuje od tejto potrebnosti. Keby niekto len „objektivizoval“, teda objektívne a výstižne vyjadroval hodnotu osoby vo vzťahu k hodnote <i>sexus</i>, ale nemiernil by pritom vzruchy žiadostivosti tela, to by ho v nijakom prípade nebolo možné nazvať ovládajúcim sa, ani čistým. Bola by to iba teória bez praxe. Sama objektivizácia bez miernosti ešte nevytvára cnosť, naproti tomu až zdržanlivosť vďaka objektivizácii dostáva zmysel plnohodnotnej cnosti, lebo človek je tak vnútorne stavaná bytosť, že vzruchy žiadostivosti tela neustupujú úplne, keď ich zmierňuje sila vôle - vtedy ustupujú len povrchne. Aby zanikli celkom, musí človek vedieť, „prečo“ ich ovláda. Namiesto toho „prečo“ možno postaviť samotný zákaz, akési „lebo nemožno“, ale to dostatočne nevysvetľuje problém, ale ani nepredstavuje pravdivú objektivizáciu.<sup><a id="b59" href="footnotes.xhtml#f59">59</a></sup> Možno o nej hovoriť až vtedy, keď pred vôľu postavíme takú hodnotu, ktorá v plnej miere vysvetľuje nevyhnutnosť zmierňovania toho, čo vzniklo v žiadostivosti tela a v zmyslovosti.<sup><a id="b60" href="footnotes.xhtml#f60">60</a></sup> V miere, v akej táto hodnota ovláda vedomie i vôľu, vôľa sa uspokojuje a oslobodzuje od príznačného pocitu „straty“. Je známa skutočnosť, že s praktizovaním ovládania sa a cnosťou čistoty sa spája - najmä v počiatočných fázach jej rozvoja - pocit akejsi straty, rezignácia na hodnotu. Tento pocit je prirodzeným javom, poukazuje na to, aký silný je reflex žiadostivosti tela vo vedomí a vo vôli. V miere, akou sa v nej vyvíja skutočná láska k osobe, tento reflex slabne, lebo hodnoty sa vracajú na svoje miesto. A preto cnosť čistoty a láska k osobe sa navzájom podmieňujú.</p>

  <p>Záležitosť sublimácie citov plní v celom tomto procese dôležitú úlohu - povedali sme už, že objektivizácia sa úzko spája so sublimáciou. Určitá možnosť sublimácie citov jestvuje vďaka tomu, že reakcia na osobu druhého pohlavia vzniká nielen na základe zmyslovosti, ale aj na základe citovosti. V spojení s tým môže zmyslová náruživosť ustúpiť pred inou formou emocionálneho zaangažovania, v ktorej nie je to nasmerovanie „na predmet užívania“, také príznačné pre zmyslovosť. Je však sama citovosť schopná vytisnúť zmyslovosť a vytvoriť vzťah k druhému človeku v okruhu svojich reakcií a svojho nasmerovania? Že je to nasmerovanie iné ako to, ktoré dominuje v zmyslovosti, už vieme. Túžba sa vtedy nevzťahuje na samo zmyslovo-telesné užívanie. Je to oveľa väčšia túžba po blízkosti človeka druhého pohlavia. Keď však všetko ponecháme na priebeh spontánnych reakcií, treba rátať s nebezpečenstvom odsunutia (hoci vnútorného) z polohy citovosti do polohy zmyslovosti. O sublimácii citov ťažko uvažovať bez účasti reflexie a cnosti.</p>

  <p>Citovosť však môže hrať v celom procese sublimácie dôležitú pomocnú úlohu. Je totiž potrebné, aby nebola hodnota osoby chápaná len „chladno“, ale aby bola aj cítená. Samotný abstraktný pojem osoby nedáva vnímanie hodnoty osoby. Zdá sa, že vo všeobecnosti vnímanie hodnoty osoby v jej plnom metafyzickom význame vystupuje nad hornú hranicu nášho emocionálneho života, naproti tomu sa vyvíja spolu so zduchovnením vnútorného života. Teda na ceste k tomuto vnímaniu možno využiť to, čo je práve v citovosti. Schopnosť spontánne reagovať na hodnotu „človeka druhého pohlavia“, na „ženskosť“ či „mužskosť“ spolu s tendenciou idealizovania týchto hodnôt, môže byť v prežívaní pomerne ľahko vzťahovo spojená s pojmom osoby tak, že celý samovoľný proces emocionálneho idealizovania sa už nevyvinie okolo hodnôt „ženskosť“ - „mužskosť“, ale práve okolo hodnoty osoby, ktorá súčasne dozrieva v myslení pomocou reflexie. Takto cnosť čistoty pre seba získava určitú oporu aj v emocionálnej oblasti.</p>

  <p>O to napokon ide v správne chápanej praxi tejto cnosti, ako na to poukázal už Aristoteles a Tomáš Akvinský. Jeden i druhý vyzdvihovali, že vo vzťahu k zmyslovo-citovej oblasti vnútorného života človeka treba použiť zodpovednú taktiku, či dokonca akúsi diplomaciu (<i>principatus politicus</i>); sama metóda imperatívu tu veľa neznamená, môže dokonca spôsobiť opačné účinky, než sú želateľné. Takéto postavenie problému je dôkazom veľkej životnej skúsenosti a múdrosti. Skutočne, každý človek musí v sebe zodpovedne rozohrať tie druhy energie, ktoré driemu v jeho zmyslovosti a citovosti, aby sa mu stali spojencami v smerovaní k pravej láske, lebo môžu byť, ako vieme, aj jej nepriateľmi. Táto schopnosť tvorenia potencionálnych nepriateľov spojencov je možno ešte väčšmi významná pre podstatu ovládania sa a cnosti čistoty, než sama „čistá“ zdržanlivosť. V tom je prvá časť tej špecifickej problematiky, ktorú sme tu súhlasne s najčastejším spôsobom vyjadrovania sa nazvali problematikou zdržanlivosti (ďalší postup jej vysvetlenia bude v nasledujúcej kapitole) v analýze manželskej morálky. Druhá časť sa týka vzájomného vzťahu nežnosti a zmyslovosti - prebieha súbežne s prvou. Niekedy sa zdá, že sa stretajú, ale navzájom sa nestotožňujú.</p>

</body>

</html>