<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Osoba ako podmet i predmet konania</title>
</head>

<body>

  <h1>OSOBA A PUD</h1>

  <h2 id="toc_1">Analýza slova „užívať“</h2>

  <h3 id="toc_2">Osoba ako podmet i predmet konania</h3>

  <p>Svet, v ktorom žijeme, sa skladá z mnohých predmetov. Výraz „predmet“ v tomto prípade označuje viac alebo menej to, čo „bytie“. Nie je to vlastný význam tohto výrazu, lebo „predmet“ označuje to, čo sa nachádza vo vzťahu k nejakému „podmetu“. Podmet je taktiež bytie; bytie, ktoré istým spôsobom jestvuje a koná. Môžeme preto povedať, že svet, v ktorom žijeme, sa skladá z mnohých podmetov. O podmetoch by bolo treba hovoriť skôr než o predmetoch. Ak je tu poradie obrátené, stalo sa to preto, aby sa od prvých slov v tejto knižke zdôraznil objektivizmus a spolu s ním aj realizmus. Keď totiž začíname od podmetu, a zvlášť od toho podmetu, ktorým je človek, vtedy je možné ľahko zaobchádzať so všetkým ostatným, čo sa nachádza za podmetom, čiže celý svet predmetov, spôsobom iba podmetovým, subjektívnym, to znamená natoľko, nakoľko ten svet prichádza do vedomia podmetu, v ktorom žije a v ktorom sa usádza. Preto si od počiatku treba byť vedomý toho, že každý podmet je súčasne predmetovým bytím, že je predmetovým niečím alebo niekým.<sup><a id="b4" href="footnotes.xhtml#f4">4</a></sup></p>

  <p>Človek je predmetovo „niekým“ - a to ho odlišuje od ostatných bytí viditeľného sveta, ktoré sú predmetovo vždy iba „niečím“. Toto jednoduché a základné rozlíšenie skrýva v sebe hlbokú priepasť, ktorá oddeľuje svet osôb od sveta vecí. Predmetový svet, do ktorého patríme, sa skladá z osôb a z vecí. Za vec zvykneme považovať bytie, ktoré nielenže nemá rozum, ale okrem toho je ešte aj bez života - vec je mŕtvy predmet. Zaváhame však, ak máme ako vec nazvať živočícha alebo rastlinu. Jednako však nik nehovorí s presvedčením o živočíšnej osobe. Naproti tomu sa hovorí o živočíšnych jedincoch, pričom ich považujeme jednoducho za jednotky daného živočíšneho druhu. A takéto vymedzenie nám postačuje. Nestačí však vyjadrovať sa o človeku ako o jedincovi druhu <i>homo sapiens</i>. Výraz „osoba“ vznikol preto, aby zaznamenal, že človeka nemožno v žiadnom prípade zaradiť do toho, čo sa skrýva v pojme „jedinec druhu“, ale má v sebe niečo viac, akúsi osobitnú plnosť a dokonalosť jestvovania, pre zdôraznenie ktorej treba použiť slovo „osoba“.</p>

  <p>Najbližšou a najvlastnejšou príčinou toho je skutočnosť, že človek má rozum, že je rozumným bytím, čo nemožno tvrdiť o nijakom inom bytí viditeľného sveta, lebo pri žiadnom sa nestretneme so stopami pojmového myslenia. Z toho vznikla aj známa <i>Boetiova definícia</i>, podľa ktorej <i>osoba je jedinec rozumnej prirodzenosti (individua substantia rationalis naturae)</i>. To odlišuje osobu v celom svete predmetových bytí, to určuje jej osobitosť.</p>

  <p>Skutočnosť, že osoba je jedincom rozumnej prirodzenosti - čiže jedincom, ku ktorého prirodzenosti patrí rozum - spôsobuje, že osoba je súčasne uprostred celého sveta bytia jediným podmetom svojho druhu, podmetom celkom odlišným od tých, akými sú napríklad živočíchy - bytosti, ktoré sú z hľadiska svojej telesnej štruktúry najpodobnejšie človeku - zvlášť niektoré z nich. Pri trochu obraznom vyjadrení treba povedať, že osoba sa ako predmet odlišuje aj od najdokonalejších živočíchov svojím vnútrom a osobitým životom, ktorý sa v nej koncentruje, čiže <i>vnútorným životom</i>. Pri živočíchoch o ňom nemožno hovoriť, hoci vo vnútri ich organizmov, podobne ako u človeka, prebiehajú biofyziologické procesy spojené s podobnými - viac alebo menej - v ľudskom organizme. Na podklade tohto organizmu sa v nich rozvíja - zasa menej alebo viac - bohatý zmyslový život, ktorého funkcie presahujú základnú, rastlinnú vegetáciu, ba občas pripomínajú typické funkcie ľudského života - poznanie a túžba, alebo širšie pomenujúc túto druhú funkciu - chcenie.</p>

  <p>U človeka dostáva poznanie a túžba duchovný charakter, a preto sa podieľajú na vytváraní skutočného vnútorného života, čo sa u živočíchov nedeje. Vnútorný život je duchovný život. Sústreďuje sa okolo pravdy a dobra. Vstupuje doň veľké množstvo problémov, z ktorých sa najústrednejšími zdajú byť dva - <i>aká je konečná príčina všetkého</i> a <i>ako byť dobrým a vlastniť plnosť dobra</i>. Prvý z týchto ústredných problémov vnútorného života človeka aktivizuje viac poznanie a druhý túžbu, či skôr chcenie. Obe tieto funkcie sa zdajú byť viac než funkciami, sú akýmisi prirodzenými orientáciami celého človeka - bytia. Je významnou skutočnosťou, že prostredníctvom svojho vnútra a vnútorného života je človek nielen osobou, ale súčasne ich prostredníctvom sa nachádza vo svete predmetov, vo „vonkajšom“ svete, nachádza sa v ňom spôsobom sebe vlastným a významným. Osoba je také predmetové bytie, ktoré ako vymedzený podmet je v najužšom kontakte s celým vonkajším svetom a najpodstatnejšie v ňom tkvie práve svojím vnútrom a svojím vnútorným životom. Kontaktuje sa tak - treba dodať - nielen s viditeľným svetom, ale aj s neviditeľným, a predovšetkým s Bohom. A to je ďalší symptóm odlišnosti osoby vo viditeľnom svete.</p>

  <p>Kontaktovanie sa osoby s objektívnym svetom, so skutočnosťou, nie je iba „prírodné“, fyzické, ako je to pri všetkých iných tvoroch prírody, ale ani zmyslové, ako je to pri živočíchoch. Ľudská osoba, ako výrazne vymedzený podmet, nadväzuje kontakt s ostatnými bytiami prostredníctvom svojho vnútra a celý „prírodný“ kontakt, ktorý jej tiež prislúcha - má telo a dokonca do istej miery „je telom“ - a tiež zmyslový kontakt na spôsob živočíchov, nepredstavujú pre ľudskú osobu charakteristické cesty spojenia so svetom. Spojenie ľudskej osoby so svetom sa v skutočnosti začína na „prírodnom“ a zmyslovom základe, ale formuje sa spôsobom vlastným človeku až vo sfére vnútorného života. Tu sa taktiež črtá pre osobu významný okamih - človek nielenže preberá obsahy, ktoré do neho prenikajú z vonkajšieho sveta, a spontánne - či skôr mechanicky na ne reaguje, ale v celom svojom vzťahu k tomuto svetu skutočnosti sa usiluje zdôrazniť seba, svoje „ja“ - a musí tak postupovať, lebo prirodzenosť jeho bytia si to vyžaduje. Človek má od základu inú prirodzenosť ako živočíchy. Je v nej sila samostatného rozhodovania, ktoré sa opiera o uvažovanie a ktoré sa prejavuje v tom, že človek si z činností vyberá, čo chce robiť.<sup><a id="b5" href="footnotes.xhtml#f5">5</a></sup> Táto sila sa nazýva slobodnou vôľou.</p>

  <p>Vďaka tomu, že človek - osoba - má slobodnú vôľu, je aj pánom samého seba, o čom hovorí latinský zvrat, ktorý potvrdzuje samého seba, že osoba je <i>sui iuris</i>. V úzkom spojení s touto charakteristickou črtou osoby zostáva jej druhá významná vlastnosť. Latinčina filozofov ju vyjadrila v tvrdení, že osoba je <i>alteri incommunicabilis</i>, nezameniteľná, neodstúpiteľná. Nejde v tomto prípade o vyjadrenie, podľa ktorého je osoba vždy jediným a neopakovateľným bytím, lebo to možno tvrdiť o každom inom bytí - o živočíchovi, rastline či kameni. Táto neodstupiteľnosť či nerozlučnosť osoby je najužšie spätá s jej vnútrom, so samostatným rozhodovaním, so slobodnou vôľou. Nikto iný nemôže chcieť za mňa. Nikto nemôže vydávať svoj vôľový skutok za môj. Stáva sa, že občas niekto veľmi chce, aby som urobil to, čo chce on. Vtedy sa najlepšie ukáže tá neprekročiteľná hranica medzi ním a mnou, ktorú určuje práve slobodná vôľa. Ja môžem nechcieť to, čo chce on, aby som ja chcel - a práve v tom som <i>incommunicabilis</i>. Som a musím byť vo svojom konaní samostatný. O túto skutočnosť sa opiera celé ľudské spolužitie - pravda o výchove a kultúre k nemu vedie.</p>

  <p>Človek totiž nie je len podmetom konania, ale býva aj jeho predmetom. Sústavne sa vyskytujú také skutky, ktoré majú za predmet druhého človeka. V rozsahu témy tejto knižky, ktorou je sexuálna morálka, bude stále reč práve o takých skutkoch. Vo vzťahoch osôb rozdielneho pohlavia, ale najmä v sexuálnom spolužití je žena neustále predmetom nejakej činnosti muža a muž predmetom činnosti ženy. Aj preto sa patrí dať si odpoveď na otázku, kým je ten, kto koná - podmet, a tiež ten, na koho sa konanie zameriava - predmet konania. Vieme už, že je osobou - tak podmetom, ako aj predmetom konania. Treba dobre zvážiť zásady, ku ktorým musí smerovať konanie človeka, keď je jeho predmetom druhá ľudská osoba.<sup><a id="b6" href="footnotes.xhtml#f6">6</a></sup></p>

</body>

</html>