<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Problém povolania</title>
  <link href="main.css" rel="stylesheet" type="text/css"/>
</head>

<body>

  <h3 id="toc_3">Problém povolania</h3>

  <p>Na tomto mieste chceme aspoň niekoľkými slovami načrtnúť problém povolania. Je to problém, ktorý je úzko spätý so svetom osôb a s poriadkom lásky. Vo svete vecí nemá zmysel. Ťažko možno hovoriť o povolaní nejakej veci, hovoríme len o funkciách, ktoré jednotlivé veci plnia, keď slúžia tomu či onomu cieľu. Ani v samom poriadku prírody, kde vládne determinácia, niet povolania, ba chýba schopnosť výberu a samourčovania. Preto napríklad ťažko hovoriť vo vzťahu k zvieratám, že plnia nejaké „povolanie“, keď udržiavajú existenciu svojho druhu, keď slúžia rozmnožovaniu, lebo to sa odohráva prostredníctvom inštinktu. Keď hovoríme o povolaní, predpokladáme schopnosť osobitného zaangažovania sa so zreteľom na cieľ, čo môže len rozumná bytosť. A preto je „povolanie“ výlučne údelom osôb - týmto pojmom vstupujeme do veľmi zaujímavej, hlbokej oblasti vnútorného života človeka. Na prvý pohľad sa spojenie s ňou neprejavuje tak zreteľne, lebo slovo „povolanie“ sa najčastejšie vyskytuje v administratívnom a v právnickom význame. V tomto zmysle sa hovorí napríklad o povolaní do vojenskej služby či o povolaní na nejaké postavenie. Za „povolaním“ vtedy stojí inštitúcia, nevidí sa však človek, zvlášť jeho vnútorný život. Dokonca, keď je reč o kňazskom povolaní, tak aj tu zohráva inštitucionálno-spoločenský moment veľkú rolu. Toto povolanie chápeme ako výzvu zo strany daného náboženského spoločenstva, napríklad diecézy, na vykonávanie kňazských funkcií, prejavuje sa to však v rozhodnutí predstaveného toho spoločenstva, čiže biskupa, ktorý pripustí daného kandidáta k sväteniu.</p>

  <p>Okrem toho vonkajšieho, spoločensko-inštitucionálneho významu výrazu „povolanie“, jestvuje ešte druhý význam - vnútorný, osobný. Treba ho použiť vtedy, keď hovoríme o probléme povolania. V tomto význame slovo „povolanie“ poukazuje na to, že Jestvuje pre každú osobu jej vlastný smer rozvoja prostredníctvom zaangažovania sa celým životom v službe určitým hodnotám. Tento smer musí každá osoba jasne spoznať na jednej strane pochopením toho - čo v sebe nosí a čo by. mohla zo seba dať iným, a na druhej strane - čo sa od nej očakáva. Spoznanie smeru vlastných možnosti konania a zaangažovanie sa súhlasne s ním je jednou z rozhodujúcich chvíľ, ak ide o proces formovania osobnosti - nie iba o jej vonkajšie postavenie medzi ľuďmi, ale predovšetkým o jej vnútorný život. Samým spoznaním smeru sa to, samozrejme, nekončí, ide o to, aby sme sa na tom aktívne zaangažovali celým životom. A preto povolanie vždy označuje nejaký hlavný smer lásky daného človeka. Tam, kde je povolaný, tam treba nielen mať niekoho rád, ale aj z lásky „dať seba“. Keď sme analyzovali lásku, dokázali sme, že také dávanie sa môže byť najväčšmi tvorivé pre osobu: najväčšmi sa ona sama realizuje práve tým, že čo najviac dáva seba.</p>

  <p>Proces odovzdávania sa je v najužšom spojení so snubnou láskou. Osoba sa vtedy dáva druhej osobe. Preto tak panenstvo, ako aj manželstvo chápané do hĺbky personalisticky, je povolaním. Keď hovoríme o manželstve, treba vyzdvihnúť ten svetonázorový postoj, podľa ktorého sa naň zameriavame, lebo od toho závisí, či v ňom postrehneme povolanie, alebo nie. Týka sa to napokon nielen manželstva, ktoré pri materiálnych predpokladoch čisto „prírodných“ nemôže byť ničím iným, ako pochopením určitej nevyhnutnosti, ktorá je zakorenená „v tele a v pohlaví“. Taktiež každé iné povolanie stráca dôvod jestvovania v takom chápaní skutočnosti, v ktorom niet miesta pre osobu. Panenstvo pri nepersonalistických postojoch bude chápané ako jednoduchý dôsledok fyziologických a psychologických podmienok - dispozícií (či skôr antidispozícií) a vnútornej spoločensko-ekonomickej situácie. Povolanie má dôvod jestvovania iba v rámci personalistickej vízie ľudského jestvovania, kde vedomá voľba, ktorú uskutočňujú osoby, dáva smer ich životu a ich konaniu.</p>

  <p>Evanjeliová vízia ľudského jestvovania odôvodňuje povolanie ľudskej osoby nielen zvnútra. Zvnútra osoby plynúca potreba spoznania hlavného smeru jej rozvoja prostredníctvom lásky sa stretáva s objektívnou výzvou Boha. Je to tá podstatná výzva Evanjelia, ktorá je vyjadrená v prikázaní lásky a vo vete „Buďte dokonalí [...]“ - výzva k dokonalosti prostredníctvom lásky. Táto výzva je všeobecná. Vecou každého človeka dobrej vôle je použiť ju pre seba, a tým samým konkretizovať práve spoznaním hlavného smeru života. K čomu som povolaný? To znamená, akým smerom má ísť rozvoj mojej osobnosti vo svetle toho, čo mám v sebe, čo môžem zo seba dať, čo odo mňa očakávajú iní: ľudia i Boh? Veriaci človek, dokonale presvedčený o pravdivosti a reálnosti evanjeliovej vízie ľudského jestvovania, si ešte uvedomuje, že rozvoj osobnosti prostredníctvom lásky sa neuskutočňuje len silou jeho vlastných duchovných rezerv. Vyzývaním k dokonalosti dáva Evanjelium súčasne ako podklad viery pravdu o milosti. Pôsobenie milosti stavia človeka do okruhu pôsobenia Boha, nepreniknuteľného v jeho osobnom živote, a teda aj do okruhu pôsobenia jeho lásky. Ide o to, aby tým, že spozná správny smer rozvoja svojej osobnosti a spolu s tým hlavný smer svojej lásky, každý človek vedel sa včleniť do konania Boha a odpovedať na Jeho lásku. Od toho závisí plnohodnotné vyriešenie problému povolania.</p>

  <p>Evanjelium výrazne ukázalo problém vzťahu panenstva k manželstvu (Mt 19, 8; 1 Kor 7). Podľa stáleho učenia a praxe Cirkvi panenstvo, ktoré je realizované ako vedome zvolené životné povolanie opreté o sľub čistoty a spojené s dvoma inými sľubmi: chudoby a poslušnosti, vytvára osobitne chápané podmienky na dosiahnutie evanjeliovej dokonalosti. Toto zoskupenie podmienok pochádzajúcich z uplatňovania evanjeliových rád v živote jednotlivých ľudí, ale najmä v spoločnom živote, sa nazýva stavom dokonalosti. „Stav dokonalosti“ je však niečo iné než sama dokonalosť, ktorú každý človek realizuje tým, že sa usiluje spôsobom vlastným svojmu povolaniu naplniť prikázanie lásky k Bohu a blížnemu. Môže sa teda stať i to, že človek, ktorý sa nachádza mimo „stavu dokonalosti“, je vďaka plneniu tohto najväčšieho prikázania efektívne dokonalejší než niekto, kto si ten stav vyvolil. Vo svetle Evanjelia každý človek rieši v praxi problém svojho povolania predovšetkým tým, že sa vedome snaží o osobný vzťah k najväčšej požiadavke, obsiahnutej v prikázaní lásky. Tento vzťah je predovšetkým funkciou osoby, stav (manželstvo, celibát, ba aj panenstvo chápané len ako „stav“ či ako jeho prvok) zohráva pri tom druhoradú rolu.</p>

</body>

</html>