<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Príslušnosť osoby k osobe</title>
</head>

<body>
    <h3 id="toc_3">Príslušnosť osoby k osobe</h3>

  <p><i>V</i> metafyzickej analýze lásky sme potvrdili, že jej podstata sa najhlbšie realizuje v odovzdaní sa milujúcej osoby milovanej osobe. Forma lásky, ktorú sme nazvali snubnou láskou, sa od iných jej foriem a prejavov odlišuje svojskou, špecifickou závažnosťou. Uvedomujeme si to vtedy, keď chápeme hodnotu osoby. Hodnota osoby, ako sme povedali, ostáva v najužšom vzťahu s bytím osoby. Od prírody, čiže z dôvodu, akým je bytím, je osoba pánom samej seba (<i>sui iuris</i>) a nemožno ju odstúpiť inej, ale ani inou zastúpiť v tom, čo si vyžaduje účasť jej vlastnej vôle a zaangažovania sa jej osobnej slobody (<i>alteri incommunicabilis</i>). Preto láska akoby vytrhávala osobu z jej prirodzenej nenarušiteľnosti a neodstupiteľnosti. Láska totiž dokáže to, že jedna osoba sa chce odovzdať inej - tej, ktorú miluje. Akoby netúžila byť svojím výhradným vlastníctvom, ale byť vlastníctvom tej druhej. Znamená to istú rezignáciu na časť z toho <i>sui iuris</i> a z toho <i>alteri incommunicabilis</i>. Láska prechádza takouto rezignáciou, riadi sa však hlbokým presvedčením, že táto rezignácia nevedie k zmenšeniu a k ochudobneniu, ale práve naopak, k rozšíreniu a k obohateniu existencie osoby. Je to akoby „zákon extázy" - vyjdenie zo seba pre plnšie jestvovanie v druhom. V žiadnej inej forme lásky sa tento zákon nerealizuje tak výrazne ako v snubnej láske.</p>

  <p>Už niekoľkokrát sme obrátili pozornosť na osobitnú intenzitu lásky v psychologickom význame. Táto intenzita sa vysvetľuje nielen biologickou silou sexuálneho pudu, ale aj prirodzenosťou jej formy. Zmyslové a citové zážitky, tak výrazne načrtnuté vo vedomí, tvoria len vonkajší jav a vonkajšie meradlo toho, čo sa deje - a v každom prípade sa čo najväčšmi má uskutočňovať - vo vnútri osôb. Odovzdanie svojej vlastnej osoby môže byť plnohodnotné len vtedy, keď je súčasťou a dielom vôle. Osoba je totiž práve vďaka svojej slobodnej vôli paňou samej seba (<i>sui iuris</i>), je niekým neodstupiteľným a neodovzdateľným (<i>alteri incommunicabilis</i>). Snubná láska, láska odovzdania sa, osobitne hlboko angažuje vôľu. Vieme, že tu sa treba dať k dispozícii celým svojím „ja“, treba - hovoriac rečou Evanjelia - „dať dušu“.</p>

  <p>V protiklade k tým názorom, ktoré povrchne zachytávajú sexuálny problém a vidia len samo telesné odovzdanie sa ženy mužovi ako posledný krok „lásky“ (erotiky), treba tu hovoriť o odovzdaní sa a o vzájomnej spolupatričnosti dvojice osôb. Nie obojstranné sexuálne užívanie, v ktorom <i>x</i> dáva svoje telo do vlastníctva <i>y</i>, aby potom mohli obaja spolu poznať maximum zmyslovej rozkoše, ale práve vzájomné odovzdanie sa a vzájomné prislúchanie si osôb - to je celostné a úplné chápanie prirodzenosti snubnej lásky, ktorá v tomto prípade nachádza svoje naplnenie v manželstve. V opačnom prístupe ostane láska zdegradovaná na záležitosť samého užívania (v prvom i v druhom význame slova „užívať“). Láska sa nemôže prejavovať v samom užívaní, hoci aj v obojstrannom a súčasnom. Naopak, prejavuje sa spravidla v zjednotení osôb. Plodom zjednotenia je ich vzájomná príslušnosť, ktorej prejavom (okrem iného) je plné sexuálne spolužitie, nazývame ho manželským spolužitím, lebo len v manželstve má svoje miesto.</p>

  <p>Z etického hľadiska tu ide predovšetkým o to, aby sme nenarúšali prirodzenú postupnosť faktov a ani neopomínali žiaden z nich. Najprv treba dosiahnuť zjednotenie osôb - ženy a muža - láskou a len potom môže byť vyjadrením dozretého zjednotenia sexuálneho spolužitia oboch. Tu je vhodné pripomenúť to, čo už bolo povedané o objektívnom i subjektívnom profile lásky. Láska v subjektívnom profile je psychologickou situáciou, zážitkom vyvolaným sexuálnou hodnotou sústredenou v podmete - alebo aj v dvoch podmetoch obojstranne prežívajúcich lásku. Láska v objektívnom profile je medziosobovou skutočnosťou, je vzájomnosťou a priazňou opierajúcou sa o nejaké spoločenstvo v dobre, je teda vždy zjednotením dvojice osôb a môže sa stať ich príslušnosťou. Namiesto objektívneho profilu nemožno podsunúť dva subjektívne profily, ale ani ich súhrn - sú to dva celkom odlišné prierezy lásky.</p>

  <p>Objektívny profil je rozhodujúci. Vytvára sa v dvoch podmetoch, samozrejme, s celým bohatstvom zmyslovo-citových zážitkov, ktoré patria do subjektívneho profilu lásky, ale sa s nimi nestotožňuje. Zmyslové zážitky majú svoju vlastnú dynamiku žiadostivosti, spojenú s citom a so sexuálnou vitalitou tela. Citové prežívania majú tiež svoj vlastný rytmus: smerujú k vytvoreniu nálady, ktorá uľahčuje pocit blízkosti milovanej osoby a spontánneho porozumenia si s ňou. Naproti tomu láska smeruje k zjednoteniu ich vzájomným odovzdaním sa. Je to skutočnosť s hlbokým objektívnym významom, priam ontologickým, a aj preto patrí k objektívnemu profilu lásky. Zmyslové a citové zážitky sa s ním nestotožňujú, hoci vytvárajú súhrn podmienok, medzi ktorými sa táto skutočnosť stáva realitou. Súčasne však jestvuje aj iný problém, sčasti opačný - ako udržať a ako upevniť tú vzájomnosť osôb <i>y</i> a <i>x</i> uprostred tých zmyslovo-citových reakcií a zážitkov, ktoré sa samy o sebe vyznačujú veľkou premenlivosťou.</p>

  <p>A tu znova vystupuje otázka, ktorú sme už osvetlili predtým - sexuálna hodnota, ktorá v rozličnej podobe predstavuje prostredie kryštalizácie zmyslovo-citových erotických zážitkov. Musí byť pevne spojená vo vedomí a vo vôli so vzťahom k hodnote tej osoby, ktorá poskytuje tie zážitky. Až vtedy možno hovoriť o zjednotení osôb a o ich spolupatričnosti - príslušnosti. Bez toho má „láska“ iba erotický zmysel, ale nemá podstatný či osobný zmysel: privádza k sexuálnemu zjednoteniu, ale bez pokrytia v pravdivom zjednotení osôb. Takáto situácia má utilitárny charakter, o vzájomnom vzťahu osôb rozhoduje uskutočnenie toho, čo sa nachádza v slove „užívať“ (pričom zohľadňuje najmä druhý význam toho slova). Vtedy <i>x</i> patrí k <i>y</i> ako predmet užívania, ale <i>x</i>, keď dáva <i>y</i> schopnosť užívania, usiluje sa v tom samo nájsť nejakú príjemnosť. Takéto nasmerovanie na oboch stranách od základu odporuje láske a vtedy nemožno hovoriť o zjednotení osôb. Priam naopak - všetko je pripravené na konflikt obojstranných záujmov, čaká len na výbuch. Len dočasne možno skryť egoizmus - egoizmus zmyslov alebo aj egoizmus citov - v priehradkách fiktívnej štruktúry, ktorá sa so zdanlivo celkom dobrou vierou nazýva „láskou“. Po čase sa však musí prejaviť celá nepravdivosť tejto konštrukcie. Zapríčiňuje jedno z najväčších utrpení, keď sa láska prejaví nie ako to, za čo ju považovali, ale ako niečo priamo protikladné.</p>

  <p>Ako uniknúť takýmto rozčarovaniam? Snubná láska, ktorá má v sebe vnútornú potrebu odovzdania vlastnej osoby druhému človeku - táto potreba sa kryštalizuje medzi ženou a mužom tiež v telesnom odovzdaní sa i v plnom sexuálnom spolužití - má svoju prirodzenú veľkosť. Mierou tejto veľkosti je hodnota osoby, ktorá dáva seba a nie iba škálu zmyslovo-sexuálnej rozkoše, ktorá je spojená s týmto odovzdaním sa. Veľmi ľahko tu však možno zameniť podstatu veci s tým, čo je vlastne len vedľajším reflexom tejto podstaty. Ak sa tej láske odoberie hĺbka odovzdania, dôkladnosť zaangažovania osôb, vtedy to, čo ostane, bude jej celkovým popretím a protikladom. V predĺžení tejto línie je napokon to, čo označujeme pojmom prostitúcia.</p>

  <p>Snubná láska spočíva na jednej strane v odovzdaní sa osoby a na druhej strane na prijatí tohto odovzdania sa. Do toho sa zapája „tajomstvo“ vzájomnosti: prijatie musí byť oddaním sa, oddanie zasa súčasne prijatím. Láska je vo svojej prirodzenosti vzájomná: ten, kto vie prijímať, vie tiež dávať; ide zjavne o takú schopnosť, ktorá je pre lásku symptomatická, jestvuje totiž tiež schopnosť prijímania a neschopnosť dávania, ktorá je symptomatická pre egoizmus. Tú symptomatickú pre lásku - schopnosť dávania a prijímania vlastní taký muž, ktorého vzťah k žene je preniknutý hlbokou afirmáciou hodnoty jej osoby; túto schopnosť vlastní tiež žena, ktorej vzťah k mužovi je preniknutý afirmáciou hodnoty osoby toho muža. Takýto postoj vytvára najvnútornejšiu atmosféru oddania - osobnú atmosféru celej snubnej lásky. Táto jasná schopnosť afirmácie hodnoty osoby je potrebná obom. A potrebná je tiež preto, aby oddanie vlastnej osoby bolo plnohodnotné, ako aj preto, aby bolo takým istým aj prijatie tohto oddania. Iba tá žena je schopná pravdivého oddania sa, ktorá je plne presvedčená o hodnote svojej osoby a tiež o hodnote osoby toho muža, ktorému sa oddáva. A iba ten muž je schopný prijať oddanie sa ženy v celej úplnosti, ktorý má hlboké vedomie veľkosti toho daru, a takéto vedomie nemôže mať bez afirmácie hodnoty osoby. Vedomie hodnoty daru vzbudzuje potrebu vďačnosti a odvďačenia sa, ktoré by vyrovnávalo veľkosť daru. Na tom vidieť, ako zásadne snubná láska, láska vzájomného oddania sa, musí obsahovať vnútornú štruktúru priazne.</p>

  <p>V každom prípade iba vtedy, keď sa pohybujeme na úrovni osoby, v okruhu jej podstatnej hodnoty stáva sa zrozumiteľnou a priehľadnou celá objektívna veľkosť snubnej lásky, faktu vzájomného oddania sa a príslušnosti osôb - ženy a muža. Ak uvažujeme o tejto téme „z pozície“ sexuálnej hodnoty a s ňou spojenej hry citov a vášní, nemôžeme vojsť do podstaty. Vtedy nemožno pochopiť zásady sexuálnej morálky, ktoré sú v najužšom spojení s prikázaním lásky, ktoré je, ako sme potvrdili, „personalistickou normou“: tak ono samo, ako i všetky jeho dôsledky sa stávajú priezračnými iba vtedy, keď sa pohybujeme na úrovni osoby v okruhu jej podstatnej hodnoty.</p>

  
</body>
</html>