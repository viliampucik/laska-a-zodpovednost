<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Problém integrácie lásky</title>
  <link href="main.css" rel="stylesheet" type="text/css"/>
</head>

<body>

  <h3 id="toc_1">Problém integrácie lásky</h3>

  <p>Z psychologického pohľadu môžeme chápať lásku ako určitú situáciu. Na jednej strane je to vnútorná situácia, ktorá jestvuje v konkrétnom podmete, v nejakej osobe, ale súčasne je to situácia medzi dvoma osobami, medzi ženou a mužom. V každom prípade tak zvnútra, ako i zvonku je to konkrétna situácia, a preto jedinečná a neopakovateľná. Vonkajšia konkrétnosť a jedinečnosť tejto situácie, ktorú nazývame láskou, je najužšie spätá s jej vnútrom, s tým, čo je v oboch osobách akoby v hercoch drámy vlastnej lásky. Láska je s určitosťou drámou v tom zmysle, že je vždy dianím a súčasne pôsobením, a práve to označuje grécke slovo <i>drao</i>, z čoho vychádza aj slovo „dráma“. Teda <i>dramatis personae</i>, <i>y</i> a <i>x</i>, nachádzajú podstatu tejto drámy v sebe, nachádzajú lásku vždy ako psychologickú situáciu jedinú svojho druhu, ktorá je veľmi dôležitou a absorbujúcou záležitosťou ich vnútra. Vieme, že osoba je uprostred rozličných predmetov viditeľného sveta tým neobyčajným predmetom, ktorý je obdarovaný svojským „vnútrom“, a ktorý je schopný vnútorného života.</p>

  <p>Psychológia, veda o duši, sa usiluje odhaliť štruktúru a osnovu vnútorného života človeka. Vo svojich bádaniach musí potvrdiť, že najvýznamnejšími pre tento život sú moment pravdy a moment slobody. Pravda sa priamo spája s oblasťou poznania. Ľudské poznanie nie je len v odzrkadľovaní alebo len v „odrážaní“ predmetov, ale je najužšie späté s prežívaním pravdy alebo klamu. Práve ono určuje najvnútornejší a zároveň najpodstatnejší nerv ľudského poznávania. Keby poznávanie bolo len v „odrážaní “ predmetov, mohli by sme vysloviť podozrenie, že je materiálnej povahy.<sup><a id="b32" href="footnotes.xhtml#f32">32</a></sup> Avšak prežívame pravdy či klamu sa nachádza celkom mimo rámca toho, čo je zo seba schopná dať hmota. Pravda podmieňuje slobodu, lebo len potiaľ môže človek zachovať slobodu vo vzťahu k rozličným predmetom, ktoré sa mu v konaní predkladajú ako dobré a hodné túžby, nakoľko je schopný tieto dobrá chápať v svetle pravdy, a tak formovať svoj vzťah k nim. Bez tejto schopnosti by bol človek odsúdený na determináciu - tie dobrá by si ho privlastnili a bezvýhradne by rozhodovali o charaktere jeho skutkov a celom smere jeho činnosti. Schopnosť poznávať pravdu umožňuje človeku autodeterminácia, čiže samostatné určovanie charakteru a smeru vlastných skutkov, z čoho vlastne vychádza sloboda.</p>

  <p>Psychologická analýza lásky medzi osobami rozdielneho pohlavia ukázala, že láska sa rodí na podklade sexuálneho pudu. Má to svoje priame dôsledky v prežívaní, ktoré - ako sme potvrdili - sa tak u ženy, ako aj u muža sústreďuje okolo sexuálnej hodnoty. Táto hodnota sa spája s „človekom druhého pohlavia“. Keď sa spája predovšetkým s „telom“, prejavuje výraznú orientáciu na užívanie, vtedy v prežívam dominuje zmyslová žiadostivosť. Keď naproti tomu sexuálna hodnota ako podstata prežívania nenadväzuje predovšetkým na „telo“, vtedy sa dominanta prežívania prenáša na stranu citovosti - žiadostivosť sa nedostáva na prvé miesto. Jestvuje mimoriadne veľa foriem prežívania v závislosti od toho, aký vzťah k sexuálnej hodnote prevláda. Každá takáto forma je prísne individuálna, lebo je vlastnosťou konkrétnej osoby a formuje sa v konkrétnom „vnútri“ a tiež v konkrétnych vonkajších podmienkach. V závislosti od toho, aké psychické sily sa predovšetkým dostávajú k slovu, dostávame alebo bohaté citové zaangažovanie sa, alebo vášnivú žiadostivosť.</p>

  <p>Celá táto hra vnútorných síl sa odzrkadľuje vo vedomí. Významnou črtou sexuálnej lásky je veľká intenzita, čo nepriamo svedčí o sile sexuálneho pudu a o jeho dôležitosti v ľudskom živote. Toto intenzívne sústredenie vitálnych a psychických síl silno absorbuje vedomie, a to tak silno, že iné prežívania v porovnaní so sexuálnou láskou neraz blednú a strácajú svoju špecifickú váhu. Stačí sa prizrieť ľuďom, ktorých ovládla táto láska, aby sme sa o tom presvedčili. Neustále sa potvrdzuje platonovská myšlienka o sile Erosa. Ak možno sexuálnu lásku chápať ako určitú situáciu vo vnútri osoby, je to situácia psychologicky výrazná a príťažlivá. Človek v nej nachádza sústredenie takých síl, o ktorých jestvovaní v sebe pred týmto prežívaním nevedel. Preto je aj prežívanie pre neho spojené s príjemnosťou, s radosťou z jestvovania, života i konania, aj vtedy, ak odinakiaľ pôsobí na neho nepríjemnosť, smútok či skľúčenosť.</p>

  <p>Tak sa načrtáva láska vo svojom subjektívnom profile, práve v tom profile vždy určuje konkrétnu situáciu ľudského vnútra - jedinú a neopakovateľnú. Súčasne sa usiluje o integráciu tak „v“ osobe, ako aj „medzi“ osobami. Latinské slovo <i>integer</i> znamená „celý“ a integrácia označuje sceľovanie, úsilie o celosť a celkovitosť. Proces integrácie lásky vychádza z duchovného prvku v človeku - zo slobody a z pravdy.</p>

  <p>Sloboda spolu s pravdou a pravda spolu so slobodou určujú duchovný znak, ktorý sa vtláča do rozličných prejavov života a ľudskej činnosti. Akoby vstupovali do najhlbších zákutí ľudských skutkov a ľudských prežívaní, napĺňajú ich obsahom, ktorého stopy nenachádzame v živočíšnej ríši. Práve týmto obsahom vďačí za svoju vlastnú konzistenciu láska medzi osobami rozličného pohlavia. Hoci tak silno a tak výrazne sa opiera o telo a zmysly, predsa ani telo, ani zmysly nevytvárajú jej vlastný obsah a jej vlastný profil. Láska je vždy záležitosťou vnútra a záležitosťou ducha - v miere, akou prestáva byť záležitosťou vnútra a záležitosťou ducha, prestáva byť aj láskou. To, čo z nej ostane v samých zmysloch a v samej sexuálnej vitalite ľudského tela, netvorí jej vlastnú podstatu. Vôľa v osobe je tou poslednou ustanovizňou, bez ktorej účasti nemá žiadne prežívanie úplnú osobnú hodnotu, nemá celkovú špecifickú váhu osoby. Táto špecifická váha je úzko spätá so slobodou a sloboda je charakteristickou vlastnosťou vôle. Ale najmä láska „potrebuje“ slobodu, zaangažovanie slobody určuje do istej miery jej psychologickú podstatu. To, čo nevyplýva zo slobody, čo nenesie znak slobodného zaangažovania sa, ale má pečať determinácie a donútenia, nemožno považovať za lásku, nemá v sebe jej podstatu. A preto v procese psychickej integrácie, ktorý sa uskutočňuje spolu so sexuálnou láskou vo vnútri osoby, ide nielen o zaangažovanie sa vôle, ale aj o plnohodnotné zaangažovanie sa slobody - ide o to, aby sa vôľa angažovala najplnším a najvlastnejším spôsobom.</p>

  <p>Len pri vychádzaní z pravdy je možné pravdivé slobodné zaangažovanie sa vôle. Prežívanie slobody ide súbežne s prežívaním pravdy.<sup><a id="b33" href="footnotes.xhtml#f33">33</a></sup> Každá vnútorná situácia má svoju psychologickú pravdivosť: zmyslová žiadostivosť svoju, citové zaangažovanie taktiež svoju. Je to subjektívna pravdivosť <i>-y</i> skutočne túži po <i>x</i>, pretože nachádza vo svojom vnútornom živote výrazný pocit so žiadostivým zafarbením, obráteným práve k nej, vytvoreným z toho dojmu, ktorý v ňom ona vyvoláva, podobne je napríklad <i>x</i> skutočne citovo zaangažovaná vo vzťahu k <i>y</i>, lebo nachádza vo svojom vnútornom živote také vzrušenia a takú pripravenosť pre vzrušenie, také želanie blízkosti a opretie sa oň, zrodené pod dojmom jeho mužskej sily, že musí svoju vnútornú situáciu uznať za lásku. Keď to posudzujeme zo subjektívneho pohľadu, máme v oboch prípadoch dočinenia s pravdivou láskou.</p>

  <p>Láska si však vyžaduje aj objektívnu pravdu. Len vďaka nej, len na jej základe sa môže uskutočniť integrácia lásky. Kým o nej uvažujeme len vo svetle subjektívnej pravdivosti, nemáme ešte jej plný obraz a ani nemôžeme hovoriť nič o jej objektívnej hodnote. Tá posledná je však popri ostatnom najdôležitejšia. Práve k nej sa máme dostať v ďalšom uvažovaní cestou etickej analýzy lásky.</p>

</body>

</html>