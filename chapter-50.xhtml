<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Sexuálny pud</title>
</head>

<body>

  <h3 id="toc_3">Sexuálny pud</h3>

  <p>V prvej kapitole sme definovali sexuálny pud ako špecifické zameranie celého ľudského bytia, vyplývajúce z rozdelenia druhu homo sapiens na dve pohlavia. Tento pud sa zameriava nie na samotné pohlavie ako na vlastnosť človeka, ale na človeka druhého pohlavia. Konečným cieľom sexuálneho pudu je však jestvovanie ľudského druhu. Skutočnosť somatických rozdielov a aktivita pohlavných hormónov vyvolávajú a podmieňujú sexuálny pud, čo však ani najmenej neznamená, že by bolo možné tento pud bez zvyšku zredukovať na anatomicko-somatické a fyziologické činitele. Sexuálny pud, to je zvláštna sila prírody, ktorá sa o tieto činitele iba opiera. Pozrime sa krátko na vývojové etapy sexuálneho pudu.</p>

  <p>Väčšina fyziológov a sexuológov považuje až obdobie dospievania za moment vlastného prebudenia sa sexuálneho pudu. Toto obdobie pripadá u dievčat na roky medzi dvanástym a trinástym rokom života, u chlapcov o niečo neskôr. Predchádza mu obdobie predpuberty. Fyziologická pohlavná zrelosť sa u dievčat stotožňuje s objavením sa menštruácie a schopnosti oplodnenia, u chlapcov so schopnosťou produkcie semena. S tým sa spájajú významné psychické prejavy: po období oživenia, akoby urýchlenia reakcií, nastupuje obdobie ich spomalenia (je to viditeľné zvlášť u dievčat, ktoré to zvyčajne hlbšie prežívajú).</p>

  <p>Pred obdobím dozrievania sexuálny pud jestvuje v dieťati v nevýraznej podobe a v neuvedomenom záujme, ktorý sa iba postupne dostáva do vedomia. Obdobie dozrievania prináša rýchly nárast pudu, akoby jeho výbuch. Potom sa stabilizuje v období fyzickej a psychickej zrelosti, následne prechádza fázou prechodu (klimaktérium) a postupne v starobe skôr či neskôr zaniká.</p>

  <p>Hovoriac o pude, o jeho prebudení, vzraste či zanikaní máme na mysli skôr rôznorodé prejavy pudových, sexuálnych reakcií. Na ne myslíme vtedy, keď poukazujeme na rôznosť intenzity v reakcii tohto typu u rozličných osôb, v rozličnom veku či tiež v rôznych okolnostiach. Sexuológia tu poskytuje doplnenie zvlášť pre analýzu zmyslovosti, ktorá sa nachádza v druhej časti druhej kapitoly. To, že u rôznych ľudí sa stretáme s rôznym „prahom sexuálnej vznetlivosti“, znamená, že rôzne reagujú na podnety vyvolávajúce sexuálne vzrušenie. Podklady pre to jestvujú okrem iného v somatickej konštitúcii a fyziológii človeka.</p>

  <p>Samotné sexuálne vzrušenie je možné opísať z telesnej stránky. Vzniká cestou nervovej reakcie. Je to stav napätia vyvolaný podráždením nervových ukončení zmyslových orgánov buď bezprostredne, alebo tiež psychogénnou cestou prostredníctvom asociácií predstavivosti. Sexuálne podnety môžu byť vnímané rôznymi zmyslovými prostriedkami, zvlášť dotykom a zrakom, ale tiež sluchom a chuťou, a dokonca čuchom. Spôsobujú stav zvláštneho napätia (tumescencie) nielen v pohlavných orgánoch, ale v celom organizme. Nachádza to svoj výraz vo vegetatívnych reakciách, pričom je zvláštne, že stav určitého napätia vykazujú oba systémy: tak sympatický, ako aj parasympatický.</p>

  <p>Sexuálne podnety prebiehajú cestou nervových vzruchov automaticky a mimovoľne (vzruchový oblúk na úrovni S2-S3). Z fyziologickej a somatickej stránky treba ešte venovať pozornosť tomu, že jestvujú u človeka miesta, ktoré zvlášť ľahko vyvolávajú sexuálne podnety. Sú to tzv. erogénne zóny, ktorých je značne viac u žien než u mužov. Stupeň podráždenia závisí bezprostredne od nejakého podnetu a tiež od prijímajúceho orgánu. Rôzne činitele  vo fyziologických podmienkach môžu zväčšovať alebo zmenšovať sexuálnu citlivosť. Napríklad únava sa pričiňuje o jej zníženie, avšak nadmerná únava, podobne ako nespavosť, môžu pôsobiť dokonca v opačnom smere. Samotné sexuálne podráždenie dáva do popredia akt sexuálneho spolužitia, ale môže sa objaviť aj mimo neho.</p>

  <p>Sexuológia nás uvádza oveľa konkrétnejším spôsobom do tejto spleti somatických  a fyziologických podmieneností zmyslovosti, v ktorej sa prejavuje pôsobenie sexuálneho pudu v človeku. Je však vhodné pripomenúť, že to, čo samo osebe považujeme za prejav pudu, pretvorené vo vnútornom živote osôb sa môže stať reálnym spolučiniteľom lásky.</p>

</body>

</html>