<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Monogamia a nerozlučnosť</title>
  <link href="main.css" rel="stylesheet" type="text/css"/>
</head>

<body>

  <h1>SPRAVODLIVOSŤ VOČI STVORITEĽOVI</h1>

  <h2 id="toc_1">Manželstvo</h2>

  <h3 id="toc_2">Monogamia a nerozlučnosť</h3>

  <p>Všetky úvahy v predchádzajúcich kapitolách s prísnou vnútornou dôslednosťou viedli k uznaniu zásady monogamie (jednoženstva) a nerozlučiteľnosti manželstva. Rozhodujúcim predpokladom a súčasne prvým zdrojom tohto princípu je personalistická norma, ktorú sme sformulovali a objasnili v prvej kapitole. Ak osoba <i>x</i> nemôže byť v žiadnom prípade pre osobu <i>y</i> predmetom užívania, iba predmetom (či skôr spolupodmetom) lásky, je teda potrebný primeraný rámec pre zväzok muža a ženy, v ktorom sa plné sexuálne spolužitie realizuje tak, že je súčasne zabezpečené trvalé spojenie osôb, ktoré vstupujú do tohto zväzku. Vieme, že takýto zväzok sa nazýva manželstvom. Pokusy s iným riešením problému manželstva - okrem prísnej monogamie (v čom je už zahrnutá nerozlučiteľnosť) sa nezhodujú s personalistickou normou, nedosahujú jej prísne požiadavky. Osoba sa vtedy dostáva do situácie predmetu užívania druhou osobou. Do takej situácie sa dostane najmä žena (<i>x</i>) vo vzťahu k mužovi (<i>y</i>). Tak to je v prípade polygýnie, na ktorú zväčša myslíme, keď hovoríme o polygamii (<i>polygýnia</i> - zväzok jedného muža s mnohými ženami, <i>polygamia</i> - mnohoženstvo). Vieme však, že v dejinách ľudstva sa stretáme aj s prípadmi polyandrie (<i>polyandria</i> - zväzok jednej ženy s mnohými mužmi).</p>

  <p>Problém manželstva tu vyjadrujeme predovšetkým zo zreteľom na <i>lásku k osobe</i> („personalistická norma“), čiže takým vzťahom k nej, ktorý zodpovedá bytiu, akým je osoba. Táto zásada sa celkom zhoduje len s monogamiou a s nerozlučiteľnosťou manželstva, ale súčasne zásadne odporuje všetkým formám polygamie, čiže aj polygýnii alebo polyandrii a zásadne sa protiví rozlučiteľnosti manželstva. Ak to chápeme meritórne, vo všetkých týchto prípadoch sa osoba dostáva do polohy predmetu užívania druhou osobou. So zreteľom na to je iba manželstvo (ale v každom prípade predovšetkým) takou ustanovizňou, v rámci ktorej sa realizuje sexuálne užívanie muža a ženy, ale sa nerealizuje trvalé zjednotenie osôb, ktoré vychádza zo vzájomnej afirmácie hodnoty osoby. Lebo takéto zjednotenie musí byť trvalé, musí trvať tak dlho, ako dlho zotrváva vo vzťahu k jednej z tých osôb druhá osoba. Ide tu nie o zotrvávanie duchovné, lebo to je nadčasové, ale o zotrvávanie v tele, ktoré sa končí smrťou.</p>

  <p>Prečo ide o zotrvávanie? Preto, lebo manželstvo nie je iba duchovným zväzkom osôb, ale aj telesným a pozemským.<sup><a id="b62" href="footnotes.xhtml#f62">62</a></sup> Súhlasne s odpoveďou, ktorú dal Kristus saducejom (Mt 22, 23-31), keď sa pýtali na osud manželstva po zmŕtvychvstaní tiel - čo je predmetom viery - že ľudia, ktorí znova budú žiť v telách (oslávených), „sa neženia, ani nevydávajú“. Manželstvo je úzko späté s telesnou a s pozemskou existenciou človeka. Tým vysvetľujeme jeho prirodzené zakončenie smrťou jedného z manželov. Druhý je potom slobodný a znova môže uzavrieť manželstvo s inou osobou. Oprávnene to má pomenovanie <i>bigamia succesiva</i> (druhé manželstvo), čo treba prísne odlíšiť od <i>bigamia simultanea</i> - to v hovorovom jazyku krátko nazývame bigamiou, čo je manželský zväzok s novou osobou popri súčasne jestvujúcom manželstve s inou osobou, prv sobášenou. Hoci je druhé manželstvo po smrti jedného z manželov odôvodnené a dovolené, predsa je chvályhodné zotrvanie v stave vdovstva, lebo to okrem iného lepšie vyjadruje zjednotenie s tou osobou, ktorá zomrela. Avšak sama hodnota osoby sa nestráca a duchovné zjednotenie s ňou môže a musí trvať ďalej aj vtedy, keď sa telesné zjednotenie skončilo. V Evanjeliu, ale najmä v Listoch sv. Pavla neraz čítame o vyzdvihovaní vdovstva a výhradného jednoženstva.</p>

  <p>Všeobecne je v učení Ježiša Krista otázka monogamie a nerozlučiteľnosti manželstva postavená zásadne a definitívne. Kristus mal pred očami skutočnosť prvotného ustanovenia manželstva Stvoriteľom, manželstva s charakterom prísne monogamickým (Gen 1, 27; 2, 24) a nerozlučiteľným („Čo Boh spojil, nech človek nerozlučuje“ - Mt 19, 6), a preto sa naň neustále odvolával. Lebo v tradíciách Jeho bezprostredných poslucháčov Izraelitov stále žili spomienky na polygamie patriarchov a veľkých vodcov národa i kráľov (napríklad Dávida, Šalamúna), podobne, ako spomienky na Mojžišom ustanovený takzvaný priepustný list, ktorý v určitých podmienkach umožňoval zrušiť právne uzavreté manželstvo. Kristus sa rozhodne postavil proti týmto zvykovým tradíciám, pričom zdôrazňoval prvotné ustanovenie manželstva, prvotný zámer Stvoriteľa, ktorý je s ním spojený („[...] ale od počiatku to nebolo tak“ - Mt 19, 8). Tento zámer, myšlienka monogamického manželstva, ktorá žije v myšlienkach a vo vôli Stvoriteľa, bola vo „vyvolenom národe“ zdeformovaná. Polygamiu patriarchov vysvetľovali často ako požiadavku mať početné potomstvo. Tak by prokreácia ako objektívny cieľ manželstva ospravedlňovala mnohoženstvo v rámci Starého zákona, ale analogicky by ospravedlňoval mnohoženstvo všade tam, kde by malo slúžiť rovnakému cieľu. Súčasne však majú knihy Starého zákona dosť dôkazov na to, že mnohoženstvo (<i>pofygýnia</i>) sa v praxi zasluhuje o to, že sa žena stáva pre muža predmetom užívania, čo v konečnom dôsledku vedie k jej diskriminácii a k zníženiu morálnej úrovne samotného muža. Poukazuje na to napríklad Šalamúnov život.</p>

  <p>Zrušenie polygamie a návrat monogamie s nerozlučnosťou manželstva je v najužšom spojení s prikázaním lásky chápaným tak, ako to tu chápeme od počiatku - ako personalistická norma. Keďže celý vzťah a spolužitie osôb rozličného pohlavia má dospieť k požiadavkám tejto normy, musia sa preto formovať podľa zásady monogamie a nerozlučnosti a v sústredení na ňu, „v sústredení“ natoľko, že táto zásada vrhá svetlo na mnoho iných detailov spojených so spolujestvovaním a so vzťahom muža a ženy. (Prikázanie lásky, ako ho nachádzame v Evanjeliu, je viac než „personalistická norma“; súčasne v ňom spočíva základná zákonitosť celého nadprirodzeného poriadku, nadprirodzeného vzťahu k Bohu a k ľuďom. Rovnako v ňom spočíva „personalistická norma“, je prirodzeným obsahom prikázania lásky, obsahom, ktorý chápeme aj bez viery len rozumom. Dodajme, že určuje aj podmienky chápania a realizovania plného, čiže nadprirodzeného obsahu prikázania lásky.)</p>

  <p>S požiadavkami personalistickej normy sa nezhoduje polygamia ani rozlučiteľnosť právne uzavretého manželstva (takzvaný rozvod), čo napokon v praxi vedie k polygamii. Tieto záležitosti - najmä ako výraz ponímania osoby druhého pohlavia ako „predmetu, ktorý reprezentuje len sexuálnu hodnotu“ a chápanie manželstva ako ustanovizne, ktorá sa opiera iba o tú hodnotu a iba jej slúži a neslúži osobnému zjednoteniu osôb - idú spolu.</p>

  <p>Človek je bytosť, ktorá má schopnosť myslieť v pojmoch a v súvislosti s tým schopnosť riadiť sa všeobecnými zásadami. Vo svetle týchto zásad, to znamená dôsledne sa držiac personalistickej normy, treba prijať to, že v prípadoch, v ktorých spoločný život manželov pre nejaké skutočne vážne príčiny (najmä pre manželskú neveru) sa stáva nemožným, jestvuje len možnosť rozluky, čiže oddelenia manželov bez roztrhnutia manželstva. Pravdaže, aj rozluka je zlom („potrebným“) z hľadiska podstaty manželstva, ktoré musí byť trvalou jednotou muža a ženy. Predsa v tomto zle nie je zrušenie samej personalistickej zásady - ani jedna z osôb, ale najmä žena, sa podstatne nedostáva do polohy predmetu užívania pre tú druhú osobu. Bolo by to vtedy, keby napriek skutočnosti, že manželsky patrila druhej osobe (v rámci platného manželstva), tá druhá osoba ju mohla opustiť a počas jej života sa manželsky spojiť s inou. Keď naproti tomu len odstupujú od manželského spolužitia a od celého manželsko-rodinného spoločenstva života, pričom sa manželstvom nespájajú s inými osobami, vtedy sám poriadok osôb nie je ničím narušený. Osoba sa nedostane do okruhu predmetov užívania, manželstvo si zachová charakter ustanovizne, ktorá slúži osobnému zjednoteniu muža a ženy a nielen ich sexuálnemu spolužitiu.</p>

  <p>Musíme prijať skutočnosť, že muž a žena, ktorí spolu žijú manželsky, zjednocujú sa ako osoby, pričom toto zjednotenie trvá tak dlho, ako dlho tieto osoby žijú. Naproti tomu nemôžeme prijať skutočnosť, že toto zjednotenie trvá iba tak dlho, ako to samy osoby chcú, lebo práve to by sa protivilo personalistickej norme: táto norma totiž berie za základ osobu ako bytie. Z tohto hľadiska muž a žena, ktorí v rámci platne uzavretého manželstva spoločne žili ako manželia, sú objektívne navzájom zjednotení spôsobom, ktorý nemôže rozlúčiť nič, iba smrť jedného z nich. Nič v tom však nemení skutočnosť, že v priebehu času niektorý z nich - alebo obaja - to prestanú chcieť, to však vôbec nemôže poprieť fakt, že sú objektívne navzájom zjednotení ako muž a žena. Jednému z nich alebo i obom môže začať chýbať subjektívne pokrytie pre toto zjednotenie a môže dokonca vzniknúť taký subjektívny stav, ktorý sa tomuto zjednoteniu psychologicky alebo psychofyziologicky protiví. Takýto stav vysvetľuje ich rozdelenie „od stola a od lože“ (práve to je rozluka - separácia), ale nemožno obrátiť navnivoč skutočnosť, že sú objektívne zjednotení ako manželia. Trvalé doživotné udržanie tohto zjednotenia si vyžaduje práve personalistická norma, ktorá stojí nad vôľou a nad rozhodnutím každej zo zúčastnených osôb. Iná poloha tejto záležitosti by osobu meritórne stavala do pozície predmetu „užívania“, čo sa rovná zničeniu objektívneho poriadku lásky, v ktorom sa afirmuje nadúžitková hodnota osoby.</p>

  <p>Táto zákonitosť je naproti tomu obsiahnutá v zásade prísnej monogamie, ktorá sa stotožňuje s nerozlučiteľnosťou platne uzavretého manželstva. Je to zásada ťažká, ale súčasne neodvolateľná, ak spolužitie osôb rozdielneho pohlavia (ale nepriamo i celý ľudský život, ktorý sa vo veľmi veľkej miere opiera o toto spolužitie) má stáť na rovine osoby a nachádzať sa v rozmeroch lásky. Samozrejme, tu ide o lásku v jej plnom objektívnom význame, o lásku ako cnosť a nie iba v psychologicko-subjektívnom význame. Náročnosť, ktorá je v princípe monogamie a v nerozlučiteľnosti manželstva pochádza z toho, že „lásku“ chápeme a realizujeme zväčša výhradne v tom druhom význame, a nie dostatočne v prvom význame. Princíp monogamie a nerozlučiteľnosti manželstva núti k integrovaniu lásky (porovnaj s kapitolou, ktorá je venovaná analýze lásky, najmä s jej treťou časťou). Bez nej je manželstvo obrovským rizikom. Muž a žena, ktorých láska nie je podstatne vyzretá, nevykryštalizovala ako plnohodnotné zjednotenie osôb, nesmú uzavrieť manželstvo, lebo nie sú pripravení na takú životnú skúšku, akú ono predstavuje. Napokon nejde natoľko o to, aby v čase uzatvárania manželstva bola ich láska už dostatočne vyzretá, ako o to, aby dozrela v rámci manželstva a manželstvom.</p>

  <p>Lebo nemožno sa vzdať toho dobra, ktorým je monogamia a nerozlučiteľnosť, a to nie iba z nadprirodzeného stanoviska, z pozície viery, ale aj z rozumového, ľudského stanoviska. Ide, pravdaže, o prvenstvo hodnoty osoby pred hodnotou <i>sexus</i> a realizovanie lásky v oblasti, v ktorej ju ľahko môže vytisnúť utilitaristický „princíp užitočnosti“. V ňom sa však skrýva afirmácia postoja užívania zameraného na druhú osobu. Prísna monogamia je viditeľným znakom poriadku osôb.</p>

</body>

</html>