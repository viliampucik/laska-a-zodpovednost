<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Zákonitosť absorbovania studu láskou</title>
</head>

<body>

  <h3 id="toc_2">Zákonitosť absorbovania studu láskou</h3>

  <p>Pokiaľ sa láska ako vec tela navonok prirodzene spája so studom (čiže vo vzťahu ku ktorejkoľvek inej osobe, okrem tej ženy a toho muža, ktorí ju prežívajú spoločne), vtedy vo vnútri, čiže medzi nimi, vzniká významný jav, ktorý tu označíme ako „absorbovanie studu láskou“. Stud je láskou akoby vstrebaný, v nej rozpustený, takže žena a muž sa prestávajú navzájom pred sebou hanbiť za spoluprežívanie hodnoty <i>sexus</i>. Tento proces má obrovský význam pre sexuálnu morálku, je v ňom akýsi významný ukazovateľ, ktorý treba využiť v etike. Je to totiž prirodzený proces, ktorý nemožno pochopiť bez ponímania vlastnej proporcie medzi hodnotou osoby a sexuálnymi hodnotami v človeku a v láske muža a ženy.</p>

  <p>Keď sme analyzovali jav sexuálneho studu, dospeli sme k presvedčeniu, že v ňom ide o skutočnosť, ktorá má hlboký osobný význam - preto má sexuálny stud dôvod jestvovania len vo svete osôb. Táto skutočnosť má napokon dvojaký význam: z jednej strany je to únik - úsilie ukryť sexuálne hodnoty preto, aby tieto hodnoty neprekryli samu osobu; z druhej strany - túžba po láske, jej vyvolanie alebo prežívanie (láska medzi ženou a mužom sa formuje, ako vieme, na základe hodnoty <i>sexus</i>, ale napokon rozhoduje o nej vzájomný vzťah k hodnote osoby, keďže ona je osobným zjednotením osôb). A preto už zo samej analýzy sexuálneho studu vidíme, že svojím spôsobom pripravuje cestu láske.</p>

  <p>Keď hovoríme o „absorbovaní“ studu láskou, vôbec to neznamená, že láska odstraňuje alebo ničí sexuálny stud, práve naopak: ešte väčšmi vyostruje pocit tohto studu v mužovi a v žene, lebo sa realizuje v celej úplnosti pri jeho najúplnejšom zachovaní. Slovo „absorbovanie“ znamená len to, že láska podstatne pre seba využíva tie danosti, aké sú v jave sexuálneho studu - využíva predovšetkým tú proporciu medzi hodnotou osoby a hodnotou <i>sexus</i>, akú vnáša stud do vzájomného vzťahu ženy a muža ako niečo prirodzené, čo sa prežíva spontánne, čo však bez zodpovednej starostlivosti môže podľahnúť zničeniu a spôsobiť škodu osobám a ich vzájomnej láske.</p>

  <p>Na čom teda spočíva toto absorbovanie studu láskou a ako ho vysvetliť? Stud predstavuje akoby prirodzenú sebaobranu osoby pred jej zostupom alebo jej ponížením na úroveň predmetu sexuálneho užívania. Táto úroveň - ako sme už neraz ukázali - sa protiví samej prirodzenosti osoby. Osoba nemôže (nesmie) sama zísť na úroveň predmetu užívania pre druhú osobu alebo aj pre iné osoby - napríklad <i>x</i> nemôže zísť na túto úroveň vo vzťahu k <i>y</i>. Ale nemôže ani znižovať inú osobu druhého pohlavia na úroveň predmetu užívania; a preto <i>y</i> nemôže takto postupovať vo vzťahu k žiadnej <i>x</i>. Z jednej i z druhej strany sa proti tomu stavia sexuálny stud - súčasne stud tela, ale aj prežívania. Teda láska, ako už sme ukázali, je takým vzťahom osoby k osobe (<i>y</i> k <i>x</i> a <i>x</i> k <i>y</i>), ktorý zo svojej podstaty vylučuje používanie osoby ako predmetu užívania, rozhodne neumožňuje osobe znížiť sa na úroveň predmetu užívania, ale ani nedopúšťa, aby ju niekto na túto úroveň zdegradoval. Práve preto sa stud takým prirodzeným spôsobom otvára láske.</p>

  <p>Pre lásku je podstatná predovšetkým afirmácia hodnoty osoby; keď sa o ňu opiera vôľa milujúceho podmetu, túži po skutočnom dobre milovanej osoby, a to po dobre úplnom a celostnom, po dobre „na každý spôsob“ - také dobro sa stotožňuje so šťastím. Takéto nasmerovanie vôle milujúcej osoby sa celkom protiví akémukoľvek nasmerovaniu tejto vôle na užívanie. Láska a vzťah k osobe ako k predmetu užívania sa navzájom vylučujú. Naproti tomu aj stud ako prirodzená forma úniku pred takým vzťahom ustupuje, lebo stráca svoju objektívnu príčinu jestvovania. Ustupuje však potiaľ, pokiaľ takto milovaná osoba, napríklad <i>x</i>, aj sama odpovedá milujúcej osobe (<i>y</i>) láskou, a čo je najdôležitejšie - je láskou pripravenou darovať sa. Treba tu pripomenúť to, k čomu sme prišli v analýze snubnej lásky. V každom prípade zákonitosť absorbovania studu láskou nám vysvetľuje na psychologickej rovine celý problém čistoty alebo skôr problém manželskej čistoty. Je skutočnosťou, že sexuálne spolužitie manželov nie je iba nejakou formou nehanblivosti legalizovanou zvonku, ale sa vnútorne zhoduje s požiadavkami studu (iba že ho sami manželia urobia nehanblivým samotným spôsobom jeho uskutočňovania).</p>

  <p>Keď to posúdime integrálne (na čo nás pripravila už v predchádzajúcej kapitole integrálna analýza lásky), treba potvrdiť, že len skutočná láska, teda taká, ktorá má v plnej miere svoju etickú podstatu, je schopná absorbovať stud. Je to pochopiteľné vo vzťahu k skutočnosti, že stud predstavuje tendenciu ukrývania sexuálnych hodnôt s tým cieľom, aby sa nimi neprekryla hodnota osoby, ale naopak - aby sa tým viac zvýraznila. Pravdivá láska je taká láska, v ktorej sú sexuálne hodnoty podriadené hodnote osoby. Ona dominuje a afirmácia hodnoty osoby preniká všetko, čo vzniká zo samej prirodzenej zmyslovosti alebo aj citovosti človeka. Vieme, že tieto zážitky sú prirodzene späté so sexuálnymi hodnotami (zmyslovosť s hodnotou „tela a pohlavia“, citovosť s hodnotou „ženskosti“ alebo aj „mužskosti“ v človeku druhého pohlavia). Pravdivá láska spôsobuje, že tieto zážitky sú v takej miere preniknuté afirmáciou hodnoty osoby, že je vylúčený vzťah vôle k druhej osobe ako k predmetu užívania. V praxi na tom spočíva skutočná podstatná sila lásky.</p>

  <p>Práve pri takomto nasmerovaní niet dôvodu pre stud, čiže na skrývanie hodnôt <i>sexus</i> ako tých, ktoré zatieňujú hodnotu osoby, ktoré škodia jej neodovzdateľnosti (<i>alteri incommunicabilitas</i>) a nedotknuteľnosti, pričom ju samu degradujú na úroveň predmetu užívania. Niet dôvodu pre stud tela (napríklad na strane <i>x</i>) vtedy, keď v tom stude obsiahnutá pozitívna tendencia na vyvolanie lásky sa stretla s adekvátnou odpoveďou. Niet dôvodu pre stud zážitku (napríklad na strane <i>y</i>), keď nehrozí vzťah k osobe (<i>x</i>) ako k predmetu užívania. Ak však zmyslovosť svojím vlastným spôsobom reaguje na „telo“ ako na „možný predmet užívania“, vtedy je vôľa láskou nasmerovaná na skutočné dobro osoby a nie na jej užívanie, čo vôbec nevylučuje skutočnosť, že (v manželstve) je to tá osoba, tá <i>x</i>, s ktorou spája príslušné <i>y</i> telesné spolužitie, a teda aj spoločné sexuálne užívanie. Potrebu studu vnútorne absorbovala sama skutočnosť vyzretej lásky k osobe: <i>y</i> sa nemusí vnútorne (ale ani navonok) skrývať so svojím nasmerovaním na užívanie zameraným ku <i>x</i>, keď toto zameranie bolo pohltené pravdivou láskou vôle. Afirmácia hodnoty osoby natoľko preniká všetky zmyslovo-citové reakcie, ktoré nadväzujú na sexuálne hodnoty, že vôľu neohrozuje postoj užívania nezhodujúci sa so vzťahom k osobe. Samozrejme, táto afirmácia sa dáva citovosti tak, že hodnota osoby sa chápe nielen abstraktne, ale je aj hlboko prechovaná. Vtedy je to tiež psychologická plnosť lásky, v ktorej sa uskutočňuje do hĺbky správne absorbovanie sexuálneho studu. Žena i muž môžu vytvoriť „jedno telo“ podľa tých dobre známych slov Knihy Genezis (2, 24), ktorými Stvoriteľ definoval podstatu manželstvá a táto jednota nebude nijakou formou nehanblivosti, ale iba plnou realizáciou zjednotenia osôb, ktoré vyplýva zo vzájomnej snubnej lásky. S tým sa veľmi úzko spája problém vzťahu k rodičovstvu, ale o tom budeme osobitne hovoriť v štvrtej kapitole.</p>

  <p>V spojení s týmto významným javom „absorbovania“ sexuálneho studu láskou treba ešte upozorniť na isté nebezpečenstvo. Stud má svoje korene hlboko v samom bytí osoby, preto vlastne bola potrebná metafyzika osoby pre plné pochopenie jeho podstaty. Jestvuje však nebezpečenstvo priveľmi povrchného prístupu tak k studu, ako aj k jeho absorbovaniu, ktoré sa správne uskutočňuje láskou. Vieme, že stud, ak to posudzujeme subjektívne, je istým pocitom s negatívnym charakterom, niečím podobným, ako je pocit zľaknutia sa. Pocit zľaknutia sa vo vedomí viaže s oblasťou sexuálnych hodnôt a ustupuje spolu s presvedčením, že tieto hodnoty nie sú podnetom vyvolávajúcim len „sexuálnu žiadostivosť“. Tento pocit však taktiež ustupuje v takej miere, v akej sa rodí pocit lásky, napríklad pri <i>x</i> vo vzťahu k <i>y</i>. Podobne aj pocit studu, vyvolaný v <i>y</i> zážitkom sexuálnej žiadostivosti nasmerovanej k <i>x</i> sa vo vedomí zotrie, nakoľko sa s ním spája citový vzťah k <i>x</i>. Pocit lásky, ako vidíme, má silu absorbovania, vstrebania pocitu studu, má silu oslobodzovať vedomie - a to rovnako vedomie <i>y</i>, ako aj <i>x</i> od pocitu studu. A takýmto emocionálno-afektívnym procesom možno vysvetliť tak často vyslovovaný a vsugerovávaný názor, podľa ktorého sám „pocit (lásky) dáva právo na telesné zblíženie sa a na sexuálne spolužitie muža a ženy“.</p>

  <p>Je to mylný názor, lebo samo prežívanie ľúbostného citu, hoci obojstranné (čiže súčasne zo strany <i>x</i> i <i>y</i>), nie je ešte ani najmenej to isté, ako dozretá láska vôle. Tá totiž predpokladá vzájomnú voľbu osôb (<i>x</i> cez <i>y</i>, <i>y</i> cez <i>x</i>), ktorá vychádza zo základnej afirmácie ich hodnôt a ktorá smeruje k ich trvalému zjednoteniu v manželstve, pričom ostáva jasne ustálený vzťah k rodičovstvu. Láska osôb má a musí mať svoj výrazný objektívny profil. Láska ako emocionálno-afektívny zážitok má často len čisto subjektívny charakter, chýba jej z etického hľadiska zodpovedajúca zrelosť. Už veľa ráz sme povedali, že nemožno zamieňať samo spotrebovávanie „materiálu“ s tvorivosťou v tejto oblasti, ale ani stotožňovať výrazné ľúbostné zážitky s láskou.</p>

  <p>Aj preto musí mať táto „absorpcia studu láskou“ hlbší význam, nie iba emocionálno-afektívny. Nestačí samo odstránenie „prežívania studu“ akýmkoľvek „ľúbostným prežívaním“, lebo práve to sa protiví dôkladne chápanej podstate sexuálneho studu, samozrejme, v tom sa vždy skrýva akási forma nehanblivosti. (Nehanblivosť vyhráva svoje „právo“ pomocou samotných výrazných zážitkov.) Ľahkosť, s akou pocit studu ustupuje pred emocionálno-afektívnym zážitkom, je práve popretím studu a hanblivosti. Skutočný stud ustupuje ťažko (i vďaka tomu neponecháva osoby v situácii definitívne nehanblivej). Skutočný stud môže byť vstrebaný, absorbovaný len pravdivou láskou - láskou, ktorá afirmovaním hodnoty osoby zo všetkých síl hľadá jej najplnšie dobro. Aj takýto stud je zreteľnou morálnou silou osoby. Keďže však jestvuje reálne nebezpečenstvo jeho unikania z rozličných príčin - vnútorných (sú „prirodzene“ menej hanbliví ľudia) i vonkajších (rozličné názory, životné štýly a vzájomné konania mužov a žien voči sebe v rozličných prostrediach či epochách) - preto je potreba sexuálny stud vychovávať. Táto potreba je však veľmi úzko spätá s výchovou lásky, lebo iba skutočný, zreteľný stud si vyžaduje skutočnú plnohodnotnú lásku na podklade „zákona absorbovania“, o ktorom sme už uvažovali.</p>

</body>

</html>