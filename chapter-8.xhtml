<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Sexuálny pud ako vlastnosť jednotlivca</title>
  <link href="main.css" rel="stylesheet" type="text/css"/>
</head>

<body>

  <h3 id="toc_2">Sexuálny pud ako vlastnosť jednotlivca</h3>

  <p>Každý človek je od prírody pohlavnou bytosťou, čiže patrí od narodenia k niektorému z dvoch pohlaví. Túto skutočnosť nevyvracia ani jav obojpohlavnosti (hermafroditizmu), ale ani akékoľvek iné ochorenie či iná odchýlka nevyvracia skutočnosť, že predsa existuje ľudská prirodzenosť a že každý človek, dokonca i ten s odchýlkou alebo chorý, má túto prirodzenosť, a práve vďaka nej je človekom. Každý človek je pohlavnou bytosťou a príslušnosť k jednému z dvoch pohlaví prináša so sebou určitú orientáciu jeho bytosti, ktorá sa prejavuje v konkrétnom vývoji tej istej bytosti zvnútra. Tento vývoj, ktorý ľahšie postrehneme v organizme než v psychike, rozoberieme podrobnejšie v poslednej kapitole, ktorá obsahuje isté množstvo údajov z oblasti sexuológie.</p>

  <p>Orientácia ľudskej bytosti, ktorú určuje príslušnosť k jednému z pohlaví, sa prejavuje nielen vo vnútri, ale súčasne prechádza navonok (nehovoríme o ochoreniach a odchýlkach) a prejavuje sa istou prirodzenou náklonnosťou, smerovaním k druhému pohlaviu. K čomu smeruje táto náklonnosť? Na túto otázku odpovieme postupne. Sexuálna náklonnosť, berúc to povrchne, smeruje k „druhému pohlaviu“ ako k súboru určitých osobitých vlastností v celej psychofyziologickej štruktúre človeka.</p>

  <p>Ak chápeme pohlavie iba zvonku, iba ako jav, možno ho definovať ako svojskú syntézu vlastností, ktoré sa výrazne prejavujú v psychologicko-fyziologickej štruktúre človeka. Sexuálna náklonnosť zdôrazňuje skutočnosť, že tieto vlastnosti si navzájom odpovedajú, lebo otvárajú pred ženou a pred mužom isté možnosti vzájomného dopĺňania. Tie vlastnosti, ktoré má žena, nemá muž, a naopak. Ako dôsledok pre každého z nich nielen že jestvuje dopĺňanie vlastností vlastnosťami osoby druhého pohlavia, ale, navyše, niekedy sa vyskytuje živo pociťovaná potreba takého doplnenia. Keby človek hľadel cez túto potrebu dostatočne hlboko na svoju podstatu, vtedy by mu to mohlo pomôcť aj pri chápaní vlastnej obmedzenosti a vlastnej nedostatočnosti, ba aj prostredníctvom toho, čo filozofia nazýva náhodnosťou bytia (<i>contingentia</i>). Ale ľudia väčšinou nezachádzajú tak ďaleko v svojich úvahách o pohlavnosti. Pohlavná rozdielnosť ľudí totiž poukazuje iba na isté rozdelenie psychofyziologických vlastností v rámci druhu „človek“, v podobnosti so zvyškom živočíšnych druhov. Náklonnosť k vzájomnému dopĺňaniu sa, ktorá za tým nasleduje, ukazuje, že tieto vlastnosti majú pre ľudí rozdielneho pohlavia akúsi osobitú hodnotu. Dalo by sa teda hovoriť o sexuálnych hodnotách, ktoré sú späté s psychofyziologickou štruktúrou ženy a muža. Majú tieto vlastnosti pre nich navzájom hodnotu, pre ktorú sa rodí to, čo nazývame pudom, alebo, naopak, majú tieto vlastnosti pre nich vzájomnú hodnotu preto, lebo existuje sexuálny pud? Prikláňame sa k druhému riešeniu. Pud je čímsi základnejším v porovnaní s psychofyziologickými vlastnosťami ženy a muža, hoci sa neprejavuje a nekoná bez nich.</p>

  <p>Sexuálny pud ženy a muža sa nevyčerpáva obracaním sa k psychofyziologickým vlastnostiam druhého pohlavia. Tieto vlastnosti neexistujú a nemôžu existovať odtrhnuto, ale jestvujú vždy v konkrétnom človeku, v konkrétnej žene alebo v konkrétnom mužovi. V svojej podstate je sexuálny pud v človeku vždy od prírody obrátený k človeku - také je jeho normálne stvárnenie. Keď sa obracia len k sexuálnym vlastnostiam, vtedy to musíme považovať za jeho odchýlku, či dokonca za zvrátenosť. Keď sa obracia k týmto vlastnostiam v osobe rovnakého pohlavia, hovoríme o homosexuálnej úchylke. Tým viac hovoríme o úchylke, keď sa sexuálny pud neobracia k sexuálnym vlastnostiam človeka, ale živočícha. Prirodzené smerovanie sexuálneho pudu poukazuje na človeka druhého pohlavia, ale nie iba na samo „druhé pohlavie“. A práve preto, že pud sa obracia k človeku, vyrastá v jeho rámci a sčasti dokonca na jeho podklade <i>možnosť lásky</i>.</p>

  <p>Sexuálny pud má u človeka prirodzenú tendenciu prechádzať do lásky práve preto, lebo oba predmety, ktoré sa odlišujú svojimi pohlavnými psychofyziologickými vlastnosťami, sú ľuďmi. Jav lásky je charakteristický pre svet ľudí, v živočíšnom svete sa prejavuje iba pohlavný inštinkt.</p>

  <p>Láska nie je len prírodnou či, naopak, psychofyziologickou kryštalizáciou sexuálneho pudu, ale je niečím, čo sa od neho podstatne odlišuje. Hoci vyrastá a kryštalizuje sa na jeho podklade, v okruhu podmienok vytvorených týmto pudom v psychofyziologickom živote konkrétnych ľudí, vďaka vôľovým skutkom sa utvára na úrovni osoby.</p>

  <p>Sexuálny pud nespôsobuje v človeku hotové, ukončené deje, poskytuje pre tieto činnosti len „materiál“ vyvolaný dianím pod vplyvom pudu vo vnútri človeka. To všetko však človeku neodoberá schopnosť sebaurčovania, na základe toho sa pud nachádza v prirodzenej závislosti od osoby, je jej podriadený a osoba ho môže využívať podľa svojho uváženia a podľa uváženia ním aj disponovať. Treba dodať, že táto situácia ani trochu nezmenšuje silu sexuálneho pudu, ba naopak, v skutočnosti pud nemá moc ohraničovať v človeku prejavy vôle, má však možnosť využívať vôľu. Sexuálny pud je u človeka v celkom inom postavení ako u živočíchov, kde predstavuje prameň inštinktívnych konaní podriadených prírode. U človeka je od prírody podriadený vôli, a tak je poddaný svojskej dynamike slobody, ktorou vôľa disponuje. Sexuálny pud prevyšuje determinizmus prírodného poriadku skutkom lásky. A práve preto musia byť prejavy sexuálneho pudu u človeka hodnotené na úrovni lásky a jeho aktualizáciou prechádzajú do zodpovednosti, a to zodpovednosti za lásku. To všetko je však možné preto, že so sexuálnym pudom sa nespája determinácia v psychologickom význame, ale že ponecháva v človeku miesto pre slobodu.</p>

  <p>Teraz treba ešte potvrdiť, že sexuálny pud je vlastnosťou a všeľudskou silou, ktorá pôsobí v každom človeku. V každom jednotlivcovi sa však táto sila prejavuje rozličným spôsobom, ba čo viac, rozličnou psychofyziologickou intenzitou. Niečím iným je samotný pud a niečím iným sú jeho prejavy. Keďže sám pud predstavuje všeobecnú všeľudskú vlastnosť, treba na každom kroku rátať s jeho účasťou vo vzťahoch a tiež v celom spolujestvovaní osôb rozličného pohlavia. Toto spolujestvovanie vstupuje do rámca spoločenského života. Človek je spoločenský tvor, rovnako, ako je pohlavným tvorom. Zásady spolujestvovania a vzťahov osôb rôzneho pohlavia budú tiež súčasťou tých zásad, ktoré všeobecne regulujú spoločné spolužitie ľudí. Spoločenský moment v sexuálnej etike musí byť zohľadnený rovnako ako individuálny moment. Keďže sa v spoločenskom živote na každom kroku stretávame s prejavmi spolujestvovania osôb rozličného pohlavia, je úlohou etiky kodifikovať všetky tieto prejavy nielen na úrovni primeranej osobám, ale aj na úrovni spoločného dobra spoločnosti. Ľudský život je prirodzene v mnohých odtieňoch koedukačný.</p>

</body>

</html>