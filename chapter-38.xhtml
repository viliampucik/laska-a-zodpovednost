<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Problém nehanblivosti</title>
</head>

<body>

  <h3 id="toc_3">Problém nehanblivosti</h3>

  <p><i>V</i> svetle toho, čo sme povedali o sexuálnom stude a o absorbovaní studu láskou, pokúsme sa ešte pozrieť na problém nehanblivosti. Samo slovo „nehanblivosť“ hovorí o nedostatku studu - alebo aj o jeho popieraní. V praxi ide o to isté. Stretávame sa s rozličnými skutočnosťami, s rozličnými spôsobmi jestvovania a konania osôb oboch pohlaví, s rozličnými situáciami medzi nimi, ktoré označujeme ako nehanblivé, tvrdiac tým, že v nich niet to, čo si vyžaduje stud, že vznikajú v kolízii s požiadavkami studu. Jestvuje istá relativita v samom určovaní toho, čo je nehanblivé. Túto relativitu možno vysvetliť rozličnými vnútornými dispozíciami jednotlivých osôb, napríklad väčšou či menšiu zmyslovou vznetlivosťou, väčšou alebo menšou morálnou kultúrou danej osoby, či takým alebo iným svetonázorom. Možno ju vysvetľovať aj rozličnými vonkajšími podmienkami, napríklad podnebím, ako už o tom bola reč, alebo prevládajúcimi zvyklosťami, spoločenskými návykmi a podobne.</p>

  <p>Avšak táto relativita považovať za nehanblivé jednotlivé javy života a spolužitia osôb rozdielneho pohlavia vôbec nedokazuje, že sama nehanblivosť je niečím relatívnym, že nejestvujú nejaké činitele či okamihy v spôsobe bytia a konania ľudí, ktorí o nej stále rozhodujú, dokonca, že tie rôzne podmienenosti zvnútra i zvonku prikazujú ľuďom v rozličných prostrediach niečo iné považovať za nehanblivé (silou skutočnosti, samozrejme, niečo iné považujú za hanblivé, čiže zhodné s požiadavkami sexuálneho studu). Nejde tu o to druhé, čiže o zostavenie rozličných názorov na to, čo je nehanblivé a čo hanblivé, ale ide o to prvé - o zachytenie spoločného okamihu. K tomu napokon vedú predchádzajúce etapy analýzy, ktoré sú v rámci „metafyziky studu“.</p>

  <p>Stud, to je to nevýslovne významné úsilie ľudskej osoby natoľko skrývať sexuálne hodnoty, ktoré sú s ňou spojené, aby neprekryli samu hodnotu osoby. Táto snaha má za cieľ zvláštnu sebaobranu osoby, ktorá nechce byť predmetom užívania ani v skutku, ani v zámere, ale chce byť predmetom lásky. Keďže sa predmetom užívania môže stať práve so zreteľom na sexuálne hodnoty, vzniká potreba ich ukrývania, ale len natoľko, aby mohli v spojení s hodnotou osoby predstavovať záchytný bod pre lásku. Spolu s touto formou studu, ktorý možno označiť ako „stud tela“, keď sú sexuálne hodnoty navonok predovšetkým späté s mužským a so ženským telom, pristupuje druhá forma, ktorú sme nazvali „stud prežívania“. Je to úsilie ukryť tie reakcie a zážitky, v ktorých sa prejavuje vzťah k „telu a k pohlaviu“ ako k predmetu užívania, práve so zreteľom na to, že telo a pohlavie sú vlastnosťami ľudskej osoby, ktorá nemôže byť predmetom užívania. Súčasne jednu i druhú formu studu môže spravidla absorbovať iba láska.</p>

  <p>Nehanblivosť rúca celý tento poriadok. Analogicky k rozlíšeniu studu tela a studu prežívania môžeme hovoriť aj o nehanblivosti tela a prežívania. Nehanblivosťou tela nazveme taký spôsob jestvovania či konania nejakej konkrétnej osoby, v ktorom ona dáva na prvé miesto samotnú hodnotu <i>sexus</i> natoľko, že prekrýva podstatnú hodnotu osoby. V dôsledku toho sa dostáva akoby do polohy predmetu užívania, do pozície bytia, ku ktorému možno mať iba vzťah užívania (najmä v druhom význame slova „užívať“) a nie lásky. Nehanblivosť prežívania spočíva na odvrhnutí zdravej tendencie hanbiť sa za také reakcie a za také prežívanie, v ktorých sa druhá osoba prejavuje len ako predmet užívania so zreteľom na sexuálne hodnoty, ktoré má. A preto napríklad konkrétny <i>y</i> je nehanblivý v svojich prežívaniach vo vzťahu k <i>x</i>, keď sa nehanbí za vnútorné nasmerovanie na zmyslovo-sexuálne užívanie, keď ich vyzdvihuje ako jedinú formu vzťahu k <i>x</i>, pričom sa neusiluje podriadiť toto nasmerovanie skutočnej láske osoby, ale ani ho správne začleniť do nej.</p>

  <p>Tento vnútorný „stud prežívania“ nemá nič spoločné s prudériou. <i>Prudéria</i> totiž spočíva v ukrývaní patričných zámerov vo vzťahu k osobám druhého pohlavia či všeobecne k celej sexuálnej oblasti. Človek, ktorý podľahol prudérii a ktorý sa riadi zámerom užívania, usiluje sa vytvárať dojem, že mu nejde o užívanie - je dokonca pripravený zavrhnúť všetky prejavy pohlavia i toho, čo je pohlavné, ba aj najprirodzenejšie. Napokon veľmi často tu nemáme do činenia s prudériou, ktorá je istou formou klamania, falšovania zámerov, ale len s nejakým uprednostnením či tiež s presvedčením, že to, čo je sexuálne, môže byť len predmetom užívania, že pohlavie dáva len príležitosť na sexuálne vyžitie sa, ale žiadnym spôsobom nepripravuje cesty láske medzi ľuďmi. Takýto názor má príchuť manicheizmu a nezhoduje sa s tým vzťahom k otázkam tela a pohlavia, aký je príznačný pre Knihu Genezis, ale predovšetkým pre Evanjeliá. Aj preto skutočný stud prežívania sa vôbec nestotožňuje s prejavom prudérie. Stud prežívania je zdravá reakcia vo vnútri osoby (napríklad y) na taký vzťah k druhej osobe (<i>x</i>), ktorý obchádza jej podstatnú hodnotu a redukuje ju na úroveň predmetu sexuálneho užívania. Proti takému vzťahu k osobe (k „žene“) protestoval Kristus v známych a už prv citovaných slovách (Mt 5, 28; „Každý, kto na ženu hľadí žiadostivo [...]“). Išlo, ako vidíme, o vnútorný skutok. Prudéria sa často spája, dokonca pravidelne, s nehanblivosťou zámeru. Je to niečo iné ako nehanblivosť prežívania. Spomenuli sme už relatívnosť v považovaní nejakého skutku za nehanblivý, najmä nejakého vonkajšieho spôsobu bytia či konania. Osobitný problém vzniká vtedy, keď ide o považovanie za nehanblivý nejaký vnútorný skutok - spôsob myslenia či vnímania hodnoty <i>sexus</i>, spôsob reagovania naň. Medzi jednotlivými ľuďmi, ktorí žijú dokonca v tej istej epoche a v tej istej spoločnosti, nevzniká z toho hľadiska úzka korelácia. Nevzniká osobitne medzi ženami a mužmi. Veľmi často konkrétna <i>x</i> nepovažuje za nehanblivý napríklad istý spôsob obliekania (ide o „nehanblivosť tela“), ktorý istý muž, či dokonca veľa rozličných mužov hodnotí ako nehanblivý. A naopak - nejaký <i>y</i> môže nehanblivo prežívať svoj vzťah k žene alebo aj k viacerým ženám (ide o nehanblivosť prežívania), hoci ani jedna z nich nedala tomu príčinu nehanblivým spôsobom zovňajšku či konania, napríklad neprístojným oblečením alebo tancom.</p>

  <p>Vo všeobecnosti tu jestvuje istá korelácia: stud tela je potrebný preto, lebo jestvuje možnosť nehanblivosti prežívania, najmä - ako sa zdá - v smere od <i>x</i> k <i>y</i>. A <i>vice versa</i> - je stud prežívania potrebný preto, lebo jestvuje možnosť nehanblivosti tela (zasa skôr v smere od <i>y</i> k <i>x</i>). Je však ťažké postrehnúť túto koreláciu vo všetkých jednotlivých prípadoch. A práve preto treba prijať určité predpoklady, rozširujúce možnosť nehanblivosti na jednej i na druhej strane. Na tom spočíva formovanie zdravých návykov v oblasti spolužitia osôb rozdielneho pohlavia alebo aj v rozličných oblastiach ich spolužitia. To však nemôže mať nič spoločné s puritanizmom v sexuálnej oblasti. Prehnanosť totiž veľmi ľahko spôsobuje prudériu.</p>

  <p>Okrem iného sme už spomenuli funkciu <i>odevu</i> či obliekania, okolo ktorých najčastejšie vzniká problém studu a nehanblivosti. Ťažko vniknúť do celej konkrétnej špecifiky tohto problému v jednotlivostiach ženskej či mužskej módy. Problém studu a nehanblivosti sa s tým celkom isto spája, hoci možno nie natoľko, ako sa vo všeobecnosti predpokladá. Vieme, že odev sa môže rozličným spôsobom pričiniť o zvýraznenie hodnoty <i>sexus</i>. Zvýraznenie hodnoty <i>sexus</i> odevom je napokon nevyhnutné a vôbec sa nemusí zhodovať so studom. Nehanblivé odievanie je to, čo sa výrazne pričiňuje o úmyselné zatienenie podstatnej hodnoty osoby sexuálnymi hodnotami, čo „musí“ vzbudzovať takú reakciu, ako keby bola táto osoba len „možným predmetom užívania“ so zreteľom na <i>sexus</i>, ale nie „možným“ predmetom lásky so zreteľom na hodnotu osoby.</p>

  <p>Princíp je jednoduchý a zrejmý, jeho použitie však v konkrétnych prípadoch už patrí k jednotlivým osobám a konkrétnemu prostrediu a ľudskému spoločenstvu. Vec odevu je vždy spoločenskou záležitosťou, je to funkcia zdravého (alebo nezdravého) obyčaja. Treba iba podčiarknuť, že akokoľvek sa estetická prirodzenosť javí ako rozhodujúca, nie je to ona, a ani nemôže byť jediná. Okrem nej a popri nej jestvuje etická prirodzenosť. Človek, žiaľ, nie je takou dokonalou bytosťou, aby v ňom zjav tela osoby, najmä osoby druhého pohlavia, vzbudzoval len nezúčastnenú záľubu a potom jednoducho lásku k tejto osobe. V skutočnosti vzbudzuje aj „žiadostivosť“, čiže chuť užívať, zameranú na hodnoty <i>sexus</i> s obídením skutočnej hodnoty osoby. A s tým treba rátať.</p>

  <p>To však vôbec neznamená, že by sa nehanblivosť tela jednoducho a výhradne stotožňovala s jeho celkovou alebo čiastočnou nahotou. Vyskytujú sa okolnosti, keď nahota nie je nehanblivosťou. Ak ju ktosi vtedy využíva ako príležitosť na zaobchádzanie s osobou v roli predmetu užívania (hoci vo vnútorných skutkoch), to sa len on dopúšťa nehanblivosti (prežívania), ale nie tá osoba. Sama nahota tela ešte nie je to isté čo nehanblivosť tela; táto nehanblivosť sa vyskytuje len vtedy, keď nahota vo vzťahu k hodnote osoby spĺňa negatívnu funkciu, keď cieľom nahoty je vzbudzovanie žiadostivosti tela - čím stavia osobu do polohy predmetu užívania. Vtedy sa uskutočňuje akoby depersonalizácia prostredníctvom sexualizácie. To sa však vôbec nemusí vyskytnúť. Dokonca aj vtedy, keď sa nahota spája so spoločným sexuálnym užívaním muža a ženy, môže byť celkom zachovaná dôstojnosť osoby. Práve tak to musí byť v manželstve, kde sú objektívne podmienky na to, aby sa uskutočnila ozajstná absorpcia studu láskou. K tomu sa ešte vrátime v nasledujúcej kapitole. V každom prípade nie je možné bez takéhoto náhľadu na úlohu tela v láske osôb myslieť a hovoriť o hanblivosti a o čistote manželského spolužitia, čo stále predstavuje jadro katolíckej náuky.</p>

  <p>Hoci sa nehanblivosť tela jednoducho nestotožňuje so samou nahotou tela, predsa je veľmi potrebné dôkladné vnútorné úsilie, aby sme nemali nehanblivý vzťah k nahému telu. Treba však dodať, že nehanblivosť prežívania sa nestotožňuje s mimovoľnou reakciou zmyslovosti, ktorá sa spontánne upriamuje na telo a na pohlavie ako na „možný predmet užívania“. Podobne, ako ľudské telo nie je samo osebe nehanblivé, tak nie je sama osebe nehanblivá ani reakcia zmyslovosti či ľudská zmyslovosť vôbec. Nehanblivosť (podobne ako stud a hanblivosť) je funkciou vnútra osoby a v ňom funkciou vôle, ktorá jednoducho prijíma reakcie zmyslovosti a redukuje druhú osobu prostredníctvom „tela a pohlavia“ do roly predmetu užívania.</p>

  <p>Keď už hovoríme o odeve v súvislosti s problémom nehanblivosti a hanblivosti, môžeme ešte obrátiť pozornosť na istú funkčnosť rozličných odevov. Lebo tak, ako jestvujú isté objektívne situácie, v ktorých napokon celková nahota nie je nehanblivá, lebo vlastnou funkciou tejto nahoty nie je vyvolávať vzťah k osobe ako k predmetu užívania, tak určite jestvujú aj rozličné funkcie rozličných odevov, rozličných spôsobov obliekania sa a s tým spojeného čiastočného obnažovania tela, napríklad pri fyzickej práci v horúčave, pri kúpaní, u lekára. Ak však ide o kvalifikovanie týchto rozličných odevov, treba vychádzať z tých rozličných funkcií, ktoré majú byť naplnené. Keď osoba používa taký odev v rámci jeho objektívnej funkcie, vtedy v tom nemožno vidieť nehanblivosť, hoci je tento odev spojený s čiastočným obnažením tela. Naproti tomu bude nehanblivé použiť takýto odev mimo jeho vlastnej funkcie, a tak to treba aj vnímať. Napríklad: nie je nehanblivosťou používanie kúpacieho oblečenia (plaviek) pri kúpaní, ale jeho použitie na ulici či na prechádzke sa prieči požiadavkám studu.</p>

  <p>Je ťažko aspoň zbežne sa nedotknúť problému <i>pornografie</i>, čiže nehanblivosti v umení. Je to problém široký a v jednotlivostiach veľmi komplikovaný so zreteľom na rôznorodosť odvetví umenia. Nám ide o pochopenie podstaty problému. Umením rozumieme celú tvorivosť človeka, ale osobitne umeleckú, napríklad spisovateľskú či sochársku. Umelec predstavuje vo svojom diele vlastné myšlienky, pocity, postoje, ale toto dielo neslúži len tomu. Slúži pravde, lebo má stvárniť a ukázať nejaký fragment skutočnosti krásnym spôsobom. Umelecká krása je najvýznamnejšou vlastnosťou umeleckého diela. Takým fragmentom skutočnosti, ktorý sa umelci často usilujú stvárniť, je práve láska ženy a muža a vo výtvarnom umení ľudské telo. To nepriamo dokazuje, aká dôležitá a príťažlivá je táto téma v celkovom obraze ľudského života. V mene realizmu má umenie právo a povinnosť stvárňovať ľudské telo, súčasne má právo a povinnosť stvárňovať takú lásku muža a ženy, akou je v skutočnosti, hovoriť o nej celú pravdu. Ľudské telo je autentickou časťou pravdy o človeku tak, ako zmyslovo-sexuálny moment je autentickou časťou pravdy o ľudskej láske. Bolo by chybou, ak by táto časť prekryla celok. Neraz sa však práve toto deje v umení.</p>

  <p>Podstata toho, čo nazývame pornografiou v umení, spočíva hlbšie. Pornografia je výraznou tendenciou v oblasti umenia k takému zdôrazňovaniu momentu <i>sexus</i> pri stvárňovaní ľudského tela alebo pri stvárňovaní lásky a tiež osôb, ktoré ju prežívajú, pričom táto tendencia smeruje u konzumenta tohto diela, čitateľa či diváka, k vyvolaniu presvedčenia, že sexuálna hodnota je jedinou podstatnou hodnotou osoby a že láska nie je ničím iným ako len prežívaním alebo spoluprežívaním týchto hodnôt. Takáto tendencia je škodlivá, lebo ničí celkový obraz dôležitého fragmentu ľudskej skutočnosti, akým je láska muža a ženy. Lebo pravda o ľudskej láske spočíva vždy v stvárnení vzájomného vzťahu osôb bez ohľadu na to, ako veľmi v tomto vzťahu dominujú hodnoty <i>sexus</i>. Rovnako, ako je pravdou o človeku to, že je osobou bez ohľadu na to, ako veľmi sa v jeho tele prejavujú sexuálne hodnoty.</p>

  <p>Umelecké dielo má povinnosť vydobyť túto pravdu nezávisle od toho, na akom stupni mu prichodí dotknúť sa oblasti <i>sexus</i>, keď má tendenciu deformovať ju, znetvoruje obraz skutočnosti. Pornografia však nie je len omylom či chybou, je tendenciou. Keď sa zdeformovaný obraz vyzdvihne na úroveň umeleckej krásy, je tým väčšia možnosť, že ho konzumenti prijmú a že sa vryje do ich vedomia a vôle, lebo poddajnosť na prijímanie zdeformovaného obrazu skutočnosti.</p>

</body>

</html>