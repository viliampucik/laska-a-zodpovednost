<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Citovosť a citová láska</title>
  <link href="main.css" rel="stylesheet" type="text/css"/>
</head>

<body>

  <h3>Citovosť a citová láska</h3>

  <p>Od zmyslovosti treba výrazne odlíšiť citovosť. Už predtým sme povedali, že spolu s dojmom zvyčajne prichádza vzrušenie, emocionálny zážitok. Hoci je dojem zmyslový, predsa sa môže vzrušenie zameriavať na nehmotnú hodnotu spojenú s predmetom dojmu. Priamy kontakt muža a ženy so sebou vždy prináša dojem, s ktorým môže prichádzať vzrušenie. Keď je predmetom toho vzrušenia sexuálna hodnota spätá s „telom“ ako s „možným predmetom užívania“, vtedy je ono prejavom zmyslovosti. Avšak sexuálna hodnota, ktorá má byť predmetom vzrušenia, vôbec nemusí byť spätá s „telom“ ako s „možným predmetom užívania". Môže byť spojená s celým „človekom druhého pohlavia“. Vtedy bude predmetom emocionálneho zážitku pre ženu hodnota „mužskosti“ a pre muža hodnota „ženskosti“. Prvá sa môže spojiť s výrazom „sily“, druhá s dojmom „pôvabu“, obe sa však spájajú s celým človekom druhého pohlavia. Citovosťou by sa tu žiadalo nazvať zvláštnu vnímavosť (nie dráždivosť) na sexuálnu hodnotu spätú s celým „človekom druhého pohlavia“, na „ženskosť“, na „mužskosť“.</p>

  <p>Táto vnímavosť je zdrojom citovej lásky. Veľmi sa odlišuje od zmyslovosti nie tak svojím základom, ako svojím vnútorným obsahom, lebo základom jednej aj druhej je tá istá zmyslová intuícia. Obsahom dojmu je celý „človek druhého pohlavia“, celá „žena“, celý „muž“. Pre zmyslovosť v tomto celkovom dojmovom obsahu sa vzápätí zvýrazňuje a do istej miery sa oddeľuje od zvyšku „telo“. Naproti tomu sa citovosť zastavuje pri celom človeku druhého pohlavia. Sexuálna hodnota je spätá s celým človekom a neobmedzuje sa len na jeho „telo“. V spojení s tým sa v citovosti nezapisuje ono zameranie na užívanie, ktoré je tak veľmi významné pre zmyslovosť. Citovosť nie je konzumná. Aj preto sa v nej môžu prejaviť kontemplatívne momenty späté s krásou, s prežívaním estetických hodnôt. Mužská citovosť je preniknutá údivom vo vzťahu k „ženskosti“, ženská citovosť - podobným „údivom“ vo vzťahu k „mužskosti“. V rámci citovosti sa pritom nevyskytuje chuť užívať.</p>

  <p>Citovosť sa zdá byť nezávislou od žiadostivosti v tom zmysle, v akom je zmyslovosť tejto žiadostivosti plná. V emocionálnom prežívaní sa, naopak, ozýva iná túžba a k slovu sa dostáva iná potreba. Je to túžba po blízkosti a po zblížení, ale súčasne po výlučnosti či intímnosti „medzi štyrmi očami“ a súčasne „neprestajne spolu”. Citová láska drží dvoch ľudí blízko seba, káže im - dokonca aj keď sú fyzicky ďaleko od seba - neprestajne sa intencionálne pohybovať vo svojom kruhu. Táto láska obsahuje pamäť a predstavivosť, ale súčasne sa odovzdáva vôli. Nepodnecuje ju, ale ju vťahuje do svojej sféry prostredníctvom špecifickej nálady, ktorá sa zmocňuje vôle, pôsobiac na ňu svojským čarom. Človek sa pohybuje v tejto nálade, a tak sa neprestajne vnútorne udržuje v blízkosti osoby, s ktorou ho spája citová láska. Keď žena a muž spojení takouto láskou sú blízko seba, hľadajú vonkajšie výrazové prostriedky pre to, čo ich spája. Sú to tie rôznorodé prejavy nežnosti, ktoré sa prejavujú v pohľadoch, slovách, gestách, vzájomnom zbližovaní sa a v spojení oboch postáv - vedome tu nepoužívam zvrat „zblíženie tiel“, lebo citovosť sama zo seba sa obom javí, zvlášť však žene, niečím netelesným, keďže neprejavuje také nasmerovanie na telo ako zmyslovosť. Aj preto sa tak často stotožňuje citová láska s duchovnou láskou.</p>

  <p>Je zrejmé, že to obojstranné zblíženie sa ako prejav vzájomnej nežnosti, hoci vyplýva z citu, sa môže veľmi ľahko presunúť do oblasti zmyslovosti. Nebude to hneď otvorená zmyslovosť s ostro načrtnutým nasmerovaním na telesné užívanie, ale zmyslovosť skrytá a utajovaná v citovosti. Zdá sa, že so zreteľom na to, jestvuje všeobecne významný rozdiel medzi ženou a mužom. Je všeobecne rozšírený názor, že žena je „prirodzene“ väčšmi citová, muž zasa viac zmyslový. Už predtým sme poukázali na tú črtu, ktorá je symptomatická pre zmyslovosť (prežívanie sexuálnej hodnoty spojenej s „telom“ ako „možným predmetom užívania“). Táto črta sa rýchlejšie vzbudzuje u muža, rýchlejšie sa kryštalizuje v jeho vedomí a v jeho postoji. Samotná štruktúra mužskej psychiky a osobnosti je taká, že je prinútená rýchlejšie sa prejaviť a objektivizovať to, čo sa skrýva v láske k osobe druhého pohlavia. To sa spája s aktívnejšou úlohou muža v láske, ale premieta sa to aj do jeho zodpovednosti. Naproti tomu zmyslovosť ženy sa akoby utajovala a ukrývala v citovosti. A preto je „prirodzene“ náchylnejšia uznať ešte za prejav citovej lásky to, v čom si už muž uvedomuje výrazné konanie zmyslovosti a chuti užívať. Jestvuje teda, ako vidíme, určitá psychologická rozdielnosť v oblasti účasti muža a ženy v láske. Žena sa zdá byť väčšmi pasívna, hoci iným spôsobom je viac aktívna. V každom prípade bude jej úloha a zodpovednosť iná, než úloha a zodpovednosť muža.</p>

  <p>Vráťme sa na chvíľu na začiatok našich úvah o citovosti a citovej láske. Predmetom emocionálneho zážitku spojeného s dojmom je sexuálna hodnota spojená s celým „človekom druhého pohlavia“, ale to prežívanie je samo o sebe oslobodené od nasmerovania na užívanie. Vďaka tomu, že celý citový vzťah muža k žene sústredený na jej „ženskosť“ a citový vzťah ženy k mužovi sústredený na jeho „mužskosť“ je oslobodený od konzumnej orientácie, môžu sa okolo tejto ústrednej hodnoty, ktorá je predmetom citového prežívania, diať určité významné procesy. V zornom uhle osoby citovo zaangažovanej voči druhej osobe sa hodnota predmetu jej lásky mimoriadne rozrastá, obyčajne neporovnateľne s jeho skutočnou hodnotou. Citová láska má vplyv na predstavivosť a na pamäť, ale súčasne žije pod ich vplyvom. To zrejme vysvetľuje skutočnosť, že do predmetu svojej lásky „vkladá“ rozličné hodnoty - hodnoty, ktoré napokon on sám v sebe nemusí mať. Sú to ideálne, nereálne hodnoty. Žijú vo vedomí citovo zaangažovanej osoby, ale často sa to deje tak, že citová láska ich vyberá z podvedomia a kladie ich do oblasti vedomia. Cit je plodný vo vnútri podmetu - lebo podmet by chcel, túžil by a sníva o tom, aby tieto rozličné hodnoty boli v tej osobe, ktorá je predmetom jeho lásky, preto cit ich všetky vyvoláva a nimi obdarúva tú osobu, na ktorú sa obracia, aby bolo emocionálne zaangažovanie o to plnšie.</p>

  <p>Je dobre známy jav idealizovania osoby, ktorá je predmetom lásky. Charakteristický je najmä pre lásku v mladosti. V nej je silnejší ideál než skutočný živý človek, ale ten je často len príležitosťou na to, aby sa v emocionálnom vedomí podmetu uskutočnil skutočný výbuch týchto hodnôt, ku ktorým podmet v druhej osobe lipne celou dušou. Nejde o to, či sú to skutočné hodnoty osoby, ku ktorej sa obrátila citová láska podmetu. Lebo tá osoba, ako sme povedali, je menej predmetom a väčšmi príležitosťou citovej lásky. Citovosť je subjektívna a živí sa - niekedy až prehnane - predovšetkým tými hodnotami, ktoré má v sebe sám podmet, ku ktorým lipne vedomie i podvedomie. A ešte aj tým sa odlišuje citovosť od zmyslovosti - tá je svojím spôsobom objektívna - živí sa sexuálnou hodnotou spojenou s „telom“ osoby, ktorá má byť predmetom žiadostivosti, ale, pravdaže, je to objektívnosť žiadostivosti, a nie objektívnosť lásky.</p>

  <p>Jednako, v osobitej črte ľudskej citovosti, o ktorej sme uvažovali, spočíva hlavný zdroj slabosti citovej lásky. Táto láska prejavuje takú významnú ambivalenciu - na jednej strane hľadá blízkosť milovanej osoby, hľadá zblíženie a prejavy nežnosti, ale na druhej strane sa od nej vzďaľuje, lebo nežije skutočnou hodnotou. Žije akoby na jej účet tými hodnotami, ku ktorým sám podmet lipne ako k svojmu ideálu. A preto veľmi často sa citová láska dočká rozčarovania. Rozčarovaním pre ňu môže byť - najmä ak ide o ženu - to, že po čase sa cit muža javí len ako zámienka pre žiadostivosť, či dokonca priamo pre výraznú vôľu užívať. Rozčarovaním pre ženu, ale aj pre muža, môže byť aj to, že hodnoty pripisované milovanej osobe sa ukázali byť fiktívnymi. Nesúlad medzi ideálom a skutočnosťou neraz spôsobí, že citová láska nielenže vyhasne, ale pretvorí sa priamo na citovú nenávisť. Tá znova akoby z princípu (či „z prirodzenosti“) nedosahuje hodnoty, ktoré v druhej osobe skutočne sú. A preto nevieme, či tá vnútorná plodnosť citov a s ňou spojená náklonnosť idealizovať predmet lásky je silou alebo skôr slabosťou citovej lásky. Určite však vieme, že ani ona sama - ako forma vzájomného vzťahu ženy a muža - nemôže stačiť. Aj ona potrebuje integráciu ako zmyslové požiadanie. Ak láska sama zostane iba zmyslovosťou, iba <i>sex-appealom</i>, vtedy vôbec nebude sama sebou, ale len užívaním osoby osobou, prípadne vzájomným užívaním. Keď však ostane len citovosťou, vtedy ešte nebude láska láskou vo vyzretom zmysle slova, lebo obe osoby ostanú mimo všetkého od seba akoby oddelené, hoci sa môže zdať, že sú tak blízko seba, lebo tak hľadajú zblíženie. Sám cit trpí subjektivizmom, takže vyzretý objektívny profil lásky sa musí na jeho podklade ešte len formovať a dozrievať z iných zdrojov - sám cit ho nevytvorí. Ponechaný na seba sa môže aj on prejaviť len ako niečo „konzumné“. O tom však ešte budeme hovoriť.</p>

  <p>Teraz sa sústredíme na sily, ktoré sú schopné sformovať objektívny profil lásky. Sú to sily ľudského ducha. Vďaka nim sa uskutočňuje integrácia lásky.</p>

</body>

</html>