<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Snubná láska</title>
  <link href="main.css" rel="stylesheet" type="text/css"/>
</head>

<body>

  <h3>Snubná láska</h3>

  <p>Celková analýza lásky má predovšetkým metafyzický charakter, hoci každým krokom v nej nadväzujeme na psychologické a etické momenty. Tieto rozličné aspekty lásky sa navzájom prenikajú, takže nemožno vstupovať do jedného z nich a nezachytiť pritom ďalší. Doteraz sme sa v analýze usilovali zachytiť to, čo patrí do podstaty každej lásky, ale špecificky sa realizuje v láske medzi ženou a mužom. Ak ide o lásku v individuálnom podmete, formuje sa obľúbením, žiadostivosťou a žičlivosťou. Avšak láska nenachádza svoju plnú existenciu iba v individuálnom podmete, ale v medzipodmetovom - medziosobnom - vzťahu. Z toho vyplýva problém priazne, ktorý sme analyzovali v spojení so sympatiou, ale aj s priazňou spojený problém vzájomnosti. Prechod od „ja“ k „my“ je pre lásku nemenej podstatný ako vychádzanie z vlastného „ja“, čo sa prejavuje obľúbenosťou, žiadostivosťou a žičlivosťou. Láska nie je len túžbou, ale ešte väčšmi stretaním sa, zjednocovaním osôb. Je zrejmé, že to stretanie sa a zjednocovanie osôb sa deje na základe obľúbenosti, žiadostivosti a žičlivosti v miere ich narastania v individuálnych podmetoch. Aspekt individuálnej lásky sa neprestáva prejavovať v medziosobovom aspekte, ale prvý z nich podmieňuje druhý. Výsledkom toho je, že láska je vždy akousi medziosobovou syntézou a synchronizáciou obľúbenosti, žiadostivosti a žičlivosti.</p>

  <p>Snubná láska je ešte niečím iným, než všetky dosiaľ analyzované aspekty či formy lásky. Spočíva na odovzdaní svojej vlastnej osoby. Podstata snubnej lásky je odovzdanie seba, svojho „ja“. Predstavuje to niečo iné a súčasne niečo viac než obľuba, žiadostivosť, ba aj žičlivosť. Všetky tieto formy vychádzania k druhej osobe pod zorným uhlom dobra nesiahajú tak ďaleko ako snubná láska. Niečo viac je „dať seba“, než len „chcieť dobro“, hoci by sa tým to druhé „ja“ akoby stávalo mojím vlastným, ako v priazni. Snubná láska je niečím iným a niečím viac než všetky dosiaľ analyzované formy lásky tak zo strany individuálneho podmetu, zo strany osoby, ktorá miluje, ako aj zo strany medziosobového spojenia, ktoré vytvára láska. Keď snubná láska vedie k tomuto medziosobovému vzťahu, vtedy vzniká niečo iné ako priazeň, a to vzájomné odovzdanie sa osôb.</p>

  <p>Tento problém si vyžaduje dôkladnejšie premyslenie. Predovšetkým sa vynára otázka: môže sa jedna osoba odovzdať druhej osobe? Je predsa dokázané, že každá osoba je v skutočnosti neodovzdateľná - <i>alteri incomunicabilis</i>. Je teda nielen pánom samej seba (<i>sui iuris</i>), ale taktiež sa nemôže vzdať seba samej alebo sa odovzdať. Také odovzdanie seba samého sa prieči prirodzenosti osoby. Skutočne: v poriadku prírody nemožno hovoriť o odovzdaní sa osoby inej osobe, najmä ak to odovzdanie sa chápeme vo fyzickom význame. To, čo je osobné, prevyšuje akúkoľvek formu odovzdania, ale z druhej strany privlastnenia si vo fyzickom zmysle. Osoba ako taká nemôže byť cudzím vlastníctvom ako vec. V dôsledku toho je vylúčené aj zaobchádzanie s osobou ako s predmetom užívania, čo sme už podrobne analyzovali. Avšak to, čo nie je možné a správne v poriadku prírody, vo fyzickom zmysle, môže sa uskutočniť v poriadku lásky a v morálnom zmysle. V takom zmysle však sa môže osoba dať či odovzdať inej, a to tak ľudskej osobe, ako aj Bohu. Takým odovzdaním sa stvárňuje osobitá podoba lásky, ktorú označujeme ako snubná láska.<sup><a id="b30" href="footnotes.xhtml#f30">30</a></sup> Svedčí to aj o osobitnej dynamike osoby, o osobitných zákonoch, ktoré riadia jej jestvovanie a vývoj. Kristus to vyjadril vo vete, ktorá, ako sa zdá, obsahuje veľký paradox: „Kto nájde svoj život, stratí ho, a kto stratí svoj život pre mňa, nájde ho“ (Mt 10, 39).</p>

  <p>Naozaj, v probléme snubnej lásky je akýsi hlboký paradox nielen verbálny, ale naskrze reálny - slová Evanjelia poukazujú na osobitnú skutočnosť a obsahujú pravdu, ktorá sa realizuje v živote osoby. Preto z vlastnej prirodzenosti je každá osoba kýmsi neodovzdateľným, neodstupným. V poriadku prírody je nasmerovaná na zdokonaľovanie, na dosahovanie čoraz väčšej plnosti vlastného jestvovania, ktoré je vždy nejakým konkrétnym „ja“. Už sme potvrdili, že toto zdokonaľovanie prichádza cez lásku a spolu s láskou. Najplnšia a súčasne najradikálnejšia forma lásky je v tom, aby práve seba dávala, aby neodovzdateľné a neodstupné „ja“ urobila vlastníctvom niekoho. Paradox je v tomto prípade dvojaký a ide v dvoch smeroch. Po prvé - že možno takto vyjsť z vlastného „ja“, a po druhé - že sa pritom toto „ja“ neničí a nedevalvuje, ale, priam naopak, rozvíja sa a obohacuje v jednoznačne nadfyzickom morálnom význame. Evanjelium to zdôrazňuje veľmi výrazne a rozhodne: „stratí - nájde“, „nájsť - stratiť“. Ako vidno, odhaľujeme v ňom nielen personalistickú normu, ale súčasne veľmi zvláštne a smelé náznaky, ktoré tú normu všestranne budujú. Svet osôb má svoje vlastné zákony existencie a zákony vývoja.</p>

  <p>Odovzdanie sa ako forma lásky sa formuje vo vnútri osoby na základe zrelého videnia hodnoty a pripravenosti vôle, ktorá je schopná práve takto sa zaangažovať. V žiadnom prípade nemôže byť snubná láska vo vnútornom živote osoby niečím fragmentárnym ani náhodným. Vždy určuje osobitú kryštalizáciu celého ľudského „ja“, keďže silou tej lásky je odhodlané takto sebou disponovať. V odovzdaní seba musíme nájsť dôkaz vlastnenia seba. Ak ide o realizovanie tejto formy lásky, zdá sa, že môže byť veľmi odlišné. Ak hovoríme o odovzdaní sa matky dieťaťu, nemôžeme nájsť odovzdanie svojho „ja“ napríklad vo vzťahu lekára voči chorému, či učiteľa, ktorý sa celkom obetuje výchove svojho žiaka, alebo duchovného pastiera, ktorý sa odovzdáva jemu zverenej duši, š podobným obetovaním sa? Podobne sa môžu odovzdať veľkí spoločenskí činovníci alebo apoštoli množstvu ľudí, ktorých zväčša ani nepoznajú, ktorým slúžia tým, že slúžia spoločnosti. Nie je ľahké v každom zo spomenutých či v podobných prípadoch potvrdiť, že ide o autentickú lásku odovzdania sa. Vo všetkých totiž môže pôsobiť výrazná žičlivosť a priazeň voči ľuďom. Na to, aby sa napríklad oddane plnilo povolanie lekára, učiteľa či duchovného pastiera, stačí „chcieť dobro“ pre tých, pre ktorých sa to robí. A dokonca, ak tento postoj naberá črty úplného darovania sa, aj v tej forme sa verifikuje ako láska, ale v každom prípade by bolo ťažké vzťahovať na ňu označenie snubná láska.</p>

  <p>Chápanie snubnej lásky sa spája s odovzdaním sa konkrétnej osoby zvolenej osobe. A preto hovoríme o snubnej láske len v určitých prípadoch, keď ide o určenie vzťahu medzi človekom a Bohom, o čom bude osobitne reč v štvrtej kapitole. Jestvujú však aj veľmi vážne dôvody pre to, aby sa dalo hovoriť o snubnej láske v spojení s manželstvom. Láska osôb, muža a ženy, vedie v manželstve k vzájomnému odovzdaniu sa. Zo strany jednej osoby je to zjavné odovzdanie sa druhej osobe, ale v medziosobovom vzťahu - vzájomné odovzdanie. Toto odovzdanie sa, o ktorom tu hovoríme, nemožno celkom stotožňovať (a v dôsledku takto zamieňať) s „odovzdaním sa“ iba v psychologickom význame, čiže s prežívaním odovzdania sa, ale tým menej s „odovzdaním sa“ iba vo fyzickom význame. Ak ide o prvý z týchto významov, tak len žena - a v každom prípade predovšetkým žena - prežíva svoj údel v manželstve ako odovzdanie sa. Muž to prežíva ináč - ak to berieme psychologicky, nastupuje akási korelácia „odovzdania sa“ a „vlastnenia“. Psychologické hľadisko tu však nestačí. Ak problém chápeme objektívne, a teda ontologicky, musí v tom vzťahu súčasne dôjsť zo strany muža k odovzdaniu sa, ktoré - hoci celkom ináč prežité ako u ženy - musí byť reálnym odovzdaním sa druhej osobe. V opačnom prípade hrozí totiž nebezpečenstvo využitia tej druhej osoby - ženy - ako predmetu, a to dokonca predmetu užitia. Ak však má manželstvo zodpovedať požiadavkám personalistickej normy, musí sa v ňom realizovať vzájomné odovzdanie sa - vzájomná snubná láska. Na báze vzájomnosti sa v ňom stretávajú dve odovzdania sa - mužské a ženské - ktoré majú psychologicky rozdielnu formu, ale ontologicky sa prelínajú a „dopĺňajú sa“ do zrelej podoby vzájomného odovzdania. Z toho sa vynára osobitná úloha pre muža, ktorý musí do „dobývania“ alebo „vlastnenia“ vniesť patričný postoj a obsah, ktorým je darovanie sa.</p>

  <p>Samozrejme, tým skôr nemôže mať toto odovzdanie sa, o ktorom je reč v prípade manželstva či vo vzťahu <i>y</i> ku <i>x</i>, iba sexuálny význam. Len sexuálne odovzdanie sa vo vzájomnom vzťahu osôb, bez plného krytia v odovzdaní sa osoby, musí viesť k tým formám utilitarizmu, ktoré sme sa usilovali podľa možnosti podrobne analyzovať v prvej kapitole. Treba mať na zreteli, či sa prejavuje výrazná tendencia chápať „odovzdanie sa“ vo vzťahu <i>y-x</i> čisto sexuálnym alebo aj sexuálno-psychologickým spôsobom. Napokon je tu potrebné personalistické chápanie. A preto v profile morálky, v ktorej hrá ústrednú úlohu prikázanie lásky, sa v čo najväčšej miere zhoduje uvedenie manželstva na úroveň snubnej lásky alebo ponímajúc problém výchovne - jeho vyvedenie z tejto formy lásky. Stadiaľ tiež vyplývajú dôsledky, ku ktorým sa ešte vrátime v štvrtej kapitole - v odôvodnení monogamie. Odovzdanie sa ženy mužovi (a naopak), ako to býva v manželstve, z morálneho hľadiska vylučuje odovzdanie sa jeho alebo jej iným osobám rovnocenným spôsobom. Sexuálny moment hrá v tomto formovaní sa snubnej lásky osobitnú úlohu. Sexuálne spolužitie spôsobuje, že sa táto láska obmedzuje na jeden pár osôb, hoci súčasne získava špecifickú intenzívnosť. Len v takom utužení sa môže táto láska naplno otvoriť novým osobám, ktoré sú prirodzeným plodom manželskej lásky muža a ženy.</p>

  <p>Pojem snubnej lásky má kľúčový význam pre ustálenie noriem sexuálnej morálky. Existuje veľmi zvláštny zväzok medzi <i>„sexus“</i> a osobou v objektívnom poriadku, ktorému v poriadku vedomia zodpovedá zvláštny pocit práva osobitého vlastnenia svojho „ja“. Tento problém budeme ešte podrobne analyzovať v tretej kapitole (druhá časť - Metafyzika studu). V dôsledku toho sa nemôže hovoriť o sexuálnom odovzdaní sa, ktoré by nemalo význam odovzdania sa osoby, a ktoré by nejakým spôsobom nevstupovalo do oblastí tých požiadaviek, ktoré oprávnene kladieme na snubnú lásku. Tieto požiadavky vyplývajú z personalistickej normy. Avšak sama snubná láska, hoci sa v svojej podstate odlišuje od všetkých dosiaľ analyzovaných foriem lásky, nemôže sa formovať odtrhnuto od nich. Je však obzvlášť nevyhnutné, aby sa veľmi úzko spájala so žičlivosťou a priateľstvom. Bez takého spojenia sa môže ocitnúť vo veľmi nebezpečnej prázdnote a v nej zaangažované osoby zostanú bezradné voči vnútorným i vonkajším faktorom, ktorým neopatrne dovolili vzniknúť v sebe a medzi sebou.</p>

</body>

</html>