<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Láska ako zaľúbenie</title>
</head>

<body>

  <h3 id="toc_3">Láska ako zaľúbenie</h3>

  <p><i>Prvým</i> prvkom vo všeobecnej analýze lásky je zaľúbenie. Láska - ako sme povedali - označuje vzájomný vzťah dvojice ľudí, ženy a muža, ktorý sa opiera o vzťah k dobru. Ten vzťah k dobru sa začína zaľúbením. Páčiť sa znamená prinajmenšom toľko, ako predstavovať si niečo ako určité dobro. Žena sa môže ľahko nájsť v zornom poli muža ako svojské dobro a on sa rovnako môže nájsť ako dobro v jej zornom poli. Táto obojstranná ľahkosť vzájomného zaľúbenia je plodom sexuálneho pudu, chápaného ako vlastnosť a sila ľudskej prirodzenosti, ale sila, ktorá pôsobí v osobách a dožaduje sa postavenia na úrovni osôb. Zaľúbenie, obrátené k osobe druhého pohlavia stavia túto silu prírody, akou je pud, na úroveň života osoby.</p>

  <p>Zaľúbenie je veľmi úzko späté s rozumovým poznaním, akokoľvek je predmet poznania - žena či muž - konkrétny a ako taký spadá pod zmysly. Zaľúbenie sa opiera o cit, ale sám cit ešte o ňom nerozhoduje. V zaľúbení totiž odhaľujeme už isté poznávacie zaangažovanie sa podmetu s adresou predmetu, ženy voči mužovi a opačne. Samo poznanie či uvažovanie o danej osobe nie je zaľúbením, lebo to sa často formuje nezávisle od dôkladného spoznania osoby a bez dlhého uvažovania o nej. Zaľúbenie nemá čisto poznávaciu štruktúru. Naproti tomu treba uznať, že na tom poznávacom zaangažovaní sa, ktoré má charakter zaľúbenia, sa podieľajú činitele nielen mimorozumové, ale aj mimopoznávacie, menovite city a vôľa. Zaľúbenie nie je len uvažovaním o nejakej osobe ako o dobre. Zaľúbenie, to je zaangažovanie uvažovania vo vzťahu k tej osobe ako k istému dobru. Takéto zaangažovanie však môže byť napokon spôsobené iba vôľou. V tomto „páčení sa“ je prvok „chcem“, hoci je ešte veľmi nepriamy, a preto má zaľúbenie predovšetkým poznávací charakter. Je to akoby poznanie, ktoré angažuje vôľu, ale ktoré ju angažuje preto, lebo je ňou zaangažované. Zaľúbenie je ťažko vysvetliť bez prijatia vzájomného prieniku rozumu a vôle. Sféra pocitov, ktorá zohráva veľkú úlohu v zaľúbení, bude predmetom trochu podrobnejšej analýzy v nasledujúcej časti tejto kapitoly. Už teraz však treba povedať, že city sú prítomné pri zrode lásky tým, že pomáhajú pri formovaní záľuby muža voči žene a jej vo vzťahu k nemu. Celá citová sféra človeka nie je prirodzene uspôsobená na spoznávanie, ale skôr na prežívanie. Prirodzené uspôsobenie tejto sféry sa prejavuje vo vzruchovo (čiže emocionálno)-afektívnej reakcii na dobro. Takáto reakcia musí mať veľký význam pre zaľúbenie, v ktorom osoba - napríklad <i>y</i> - sa nachádza v zornom uhle druhej osoby <i>x</i> práve ako dobro.</p>

  <p>Citovosť je schopnosť reagovať na dobro určitej akosti, schopnosť vzrušiť sa pri stretnutí s ním (z psychologickej analýzy prijmeme skôr konkrétnejší význam citovosti, stavajúc ju do protikladu so zmyslovosťou). Táto akosť dobra, na ktoré je v osobitnej miere schopný reagovať konkrétny muž či konkrétna žena, závisí v istej miere od rozličných, vrodených a zdedených činiteľov, a potom tiež od rôznych činiteľov nadobudnutých ako dôsledok iných vplyvov a tiež ako dôsledok vedomého úsilia danej osoby, ako dôsledok jej práce na sebe. A práve odtiaľ pochádza obsahové zafarbenie podstaty citového života, ktoré sa ozýva v jednotlivých vzruchovo-afektívnych reakciách, má však veľký význam pre zaľúbenie. Od neho vo veľkej miere závisí, v akom smere sa bude rozvíjať zaľúbenie, k akej osobe sa obráti a na čo predovšetkým sa pri tej osobe zameria.</p>

  <p>Každá ľudská osoba je dobrom veľmi zložitým a do určitej miery nejednoliatym. Muž aj žena sú prirodzene telesno-duchovnou bytosťou a tiež sú dobrom. Ako také sa nachádzajú v zornom poli druhej osoby a stávajú sa predmetom zaľúbenia. Ak sa však na zaľúbenie budeme pozerať ako na klišé vedomia podmetu, ktorý žije so zreteľom na druhú osobu, vtedy bez akéhokoľvek násilia a narúšania podstatnej jednoliatosti toho zaľúbenia musíme v ňom odhaliť rozličné hodnoty. Všetky hodnoty prežívané osobou, ktorá prežíva zaľúbenie do druhej osoby, pochádzajú od tej poslednej. Podmet zaľúbenia sa <i>y</i> je v <i>x</i>. Práve vďaka tomu <i>x</i> stojí v jeho zornom poli ako dobro, ktoré vyvolalo zaľúbenie.</p>

  <p>A predsa toto zaľúbenie nie je totožné s určitými zážitkami z kontaktov osoby <i>x</i> s osobou <i>y</i>. Všetky tieto zážitky sa vyskytujú pri schopnosti zaľúbenia vo vedomí osoby, ktorá bude jeho predmetom. Zaľúbenie je však čosi viac ako stav vedomia prežívajúceho rôzne hodnoty. Jeho predmetom je osoba a vyplýva tiež z celej osoby. Taký vzťah k osobe nie je ničím iným ako láskou, hoci len vo svojom zárodku. Zaľúbenie patrí do podstaty lásky a do istej miery je už láskou, hoci láska nie je len zaľúbením. Práve to vyjadrovali stredovekí myslitelia, keď hovorili o <i>amor complacentiae</i> - láska spolupáčiaca sa. Zaľúbenie nie je len jedným z prvkov lásky, akoby jej časťou, ale je jedným z podstatných aspektov celej lásky. Pri použití zásady analógie môžeme už o samom zaľúbení hovoriť ako o láske. Odtiaľ <i>amor complatentiae</i>. Avšak prežitie rozličných hodnôt, ktoré pritom možno vo vedomí akoby prečítať, je pre zaľúbenie do tej miery symptomatické, že stavia na ňom akoby jeden hlavný dôraz, alebo dokonca aj veľa takých. Tak v zaľúbení sa <i>y</i> do osoby <i>x</i> najmocnejšie zapisuje tá alebo iná hodnota, ktorú nachádza <i>y</i> v <i>x</i> a na ktorú osobitne silne reaguje.</p>

  <p>Hodnota, na ktorú reaguje <i>y</i> (je zrejmé, že možno tak isto hovoriť o zaľúbení sa <i>x</i> do <i>y</i>), závisí však nielen od toho, že <i>x</i> ju skutočne má, ale aj od toho, že práve <i>y</i> je na ňu osobitne citlivý, osobitne náchylný k tomu, aby tú hodnotu postrehol a prežil. Má to veľký význam najmä v láske medzi ženou a mužom. Hoci je v láske predmetom zaľúbenia vždy osoba, predsa nemožno pochybovať o tom, že do osoby sa možno zaľúbiť rozlične. Ak napríklad konkrétny <i>y</i> je schopný reagovať predovšetkým na zmyslovo-sexuálne hodnoty, vtedy celé jeho zaľúbenie sa do <i>x</i> (a nepriamo i celá láska k x) sa musí sformovať inak než vtedy, keď je <i>y</i> väčšmi schopný reagovať na duchovné či morálne hodnoty x; napríklad na jej inteligenciu, charakter.</p>

  <p>Vzruchovo-afektívna reakcia má významný podiel na zaľúbení a vtláča mu osobitnú pečať. Samotné city nemajú poznávaciu silu, ale majú silu usmerňovania a orientovania poznávacích aktov, a práve to sa najvýraznejšie prejavuje v zaľúbení, hoci práve to vytvára isté vnútorné ťažkosti, ak ide o osobno-sexuálnu oblasť.</p>

  <p>Táto ťažkosť spočíva vo vzťahu zážitku k pravde. Pocity sa totiž prejavujú spontánne - preto aj zaľúbenie sa do nejakej osoby vzniká neraz náhle a neočakávane, ale táto reakcia je vlastne „slepá“. Prirodzená činnosť citov nesmeruje k zachyteniu pravdy o predmete. Funkciu poznať pravdu má u človeka rozum. A hoci boli takí myslitelia - <i>Blaise Pascal (1623-1662)</i> a <i>Max Scheler (1874-1928)</i>, ktorí veľmi zdôrazňovali osobitnú logiku citov (<i>logique du coeur</i>), môžu vzruchovo-afektívne reakcie rovnako napomáhať záľube o opravdivom dobre, ako jej prekážať. A to je mimoriadne dôležitá vec v hodnote každého zaľúbenia. Hodnota zaľúbenia je v tom, že dobro, na ktoré sa ono obracia, je skutočne tým dobrom, o ktoré ide. Teda aj v zaľúbení medzi <i>y</i> a <i>x</i> je pravda o hodnote osoby, do ktorej je druhá osoba zaľúbená, niečím základným a rozhodujúcim. A tu sa neraz vzruchovo-afektívne reakcie pričiňujú o pokrivenie či sfalšovanie zaľúbenia, keď ich prostredníctvom v danej osobe vidia hodnoty, ktoré v skutočnosti nemá. To môže byť pre lásku veľmi nebezpečné. Keď totiž citová reakcia pominie - a k jej prirodzenosti patrí práve fluktuácia - vtedy podmet, ktorý celý svoj vzťah k danej osobe postavil na tejto reakcii, a nie na pravde o osobe, ostáva akoby v prázdnote, zbavený dobra, o ktorom sa domnieval, že ho našiel. A z prázdnoty a z pocitu sklamania, ktorý je s ňou spätý, sa neraz rodí citová reakcia s opačným zafarbením - citová láska často prechádza do rovnako citovej nenávisti k tej istej osobe.</p>

  <p>Práve preto už v zaľúbení sa - ba dokonca v ňom najväčšmi - je taký dôležitý moment pravdy o osobe, ku ktorej sa toto zaľúbenie obracia. Treba však rátať s tým, že jestvuje tendencia zrodená z celej dynamiky citového života, ktorá nabáda k tomu, aby sa tento moment pravdy odvrátil od predmetu zaľúbenia, od osoby, a obracia ho k podmetu, lepšie povedané - k samým citom. Vtedy sa nemyslí na to, či osoba skutočne vlastní tie hodnoty, ktoré v nej zaľúbení vidia, ale myslí sa predovšetkým na to, či cit, ktorý sa vo vzťahu k nej zrodil, je opravdivým citom. Tu tkvie prinajmenej jeden zo zdrojov takého častého subjektivizmu v láske (v príhodnom čase sa k tomu vrátime).</p>

  <p>V presvedčení ľudí sa láska redukuje predovšetkým na pravdu citov. Hoci sa to nedá celkom poprieť, pretože to vyplýva zo samotnej analýzy zaľúbenia, predsa so zreteľom na hodnotu zaľúbenia aj celej lásky sa treba domáhať toho, aby pravda o osobe, ktorá je predmetom zaľúbenia, hrala v tom zaľúbení úlohu nie menšiu ako samotná pravda citov. Od zodpovedného súhrnu týchto právd závisí kultúra zaľúbenia, jeden z prvkov pravdivo pripravenej a pravdivo vychovanej dobrej lásky.</p>

  <p>Zaľúbenie sa veľmi úzko spája s prežívaním hodnôt. Osoba druhého pohlavia môže poskytnúť mnoho zážitkov rozličnej hodnoty. Všetky zohrávajú úlohu v zaľúbení, ktoré nachádza svoj hlavný dôraz vďaka niektorej z tých hodnôt, vďaka najsilnejšie prežitej hodnote. Keď je už reč o pravde v zaľúbení (a nepriamo o pravde v láske), treba sa nevyhnutne usilovať o to, aby sa toto zaľúbenie nikdy neohraničovalo do čiastkových hodnôt, do niečoho, čo spočíva len v osobe, ale ňou samou nie je. Ide o to, aby sme jednoducho živili zaľúbenie do osoby, to znamená, aby sme pri prežívaní rozličných hodnôt, ktoré sú v nej, vždy prežívali s nimi v priebehu zaľúbenia hodnotu samej osoby: to, že ona sama je hodnotou a nielen hodnou zaľúbenia so zreteľom na hodnoty, ktoré sú v nej. Teraz ešte nemožno ukázať, prečo je tento moment v zaľúbení tak veľmi dôležitý. Ukáže sa to predovšetkým pri etickej analýze lásky. V každom prípade zaľúbenie, ktoré spomedzi všetkých hodnôt ľudskej bytosti dokáže živo zachytiť predovšetkým samu hodnotu osoby, má hodnotu plnej pravdy. Dobrom, na ktoré sa zameriava, je vlastne osoba a nič iné. Avšak osoba ako bytosť - a teda aj ako dobro - sa odlišuje od všetkého, čo nie je osobou.</p>

  <p>„Páčiť sa“ znamená predstaviť sa ako určité dobro, ba viac - ako to dobro, ktorým je. (V záujme pravdy treba dodať, že veľmi dôležitej v štruktúre zaľúbenia). Predmet zaľúbenia, ktorý vystupuje v zornom poli podmetu ako dobro, sa mu súčasne predstavuje ako krása. To je veľmi dôležité pre zaľúbenie, o ktoré sa opiera láska medzi ženou a mužom. Vieme, že jestvuje osobná, široko chápaná otázka - problém ženskej krásy a mužskej krásy. Zážitok krásy ide ruka v ruke so zážitkom hodnoty, ako keby v každom z nich bola ešte „doplnková“ etická hodnota. „Pôvab“, „čaro“, „krása“ - tieto a im podobné slová slúžia na určenie tohto dôležitého okamihu lásky. Človek je pekný a môže sa ako pekný „ukázať“ druhému človeku. Žena je svojím spôsobom pekná a môže sa touto svojou krásou postaviť do zorného poľa muža. Muž je taktiež svojím spôsobom pekný a môže sa touto svojou krásou postaviť do zorného poľa ženy. Krása si nachádza svoje vlastné miesto práve v zaľúbení.</p>

  <p>Tu nie je čas na to, aby sme sa zahĺbili do analýzy krásy človeka. Naproti tomu treba pripomenúť, že človek je osobou, bytosťou, ktorej prirodzenosť určuje „vnútro“. Okrem vonkajšej krásy však treba vedieť odhaľovať aj vnútornú krásu človeka a obľúbiť si ju, ale možno si ju dokonca obľúbiť nadovšetko. Táto pravda je osobitne dôležitá pre lásku medzi mužom a ženou, keď je táto láska - a v každom prípade musí byť - láskou osôb. Zaľúbenie, z ktorého táto láska vyplýva, sa nemôže zrodiť len z viditeľnej a zmyslovej krásy, ale musí zohľadňovať celkovú a hlbokú krásu osoby.</p>

</body>

</html>