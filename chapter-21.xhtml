<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Dojem a vzrušenie</title>
  <link href="main.css" rel="stylesheet" type="text/css"/>
</head>

<body>

  <h2>Psychologická analýza lásky</h2>

  <h3 id="toc_1">Dojem a vzrušenie<sup><a id="b31" href="footnotes.xhtml#f31">31</a></sup></h3>

  <p>Túto analýzu treba začať od toho, čo zdanlivo určuje „elementárnu čiastku“ psychického života človeka, čiže od dojmu a s ním spojeného vzrušenia. Dojmom vo všeobecnosti nazývame reakciu zmyslov na predmetové podnety. Zmysly sú najužšie späté s ľudským organizmom, hoci sa s ním nestotožňujú. Nie je možné zredukovať napríklad zmysel zraku na systém v anatómii človeka: vonkajší receptor - očné nervy - zodpovedajúce centrá v mozgu. V zmysle zraku je niečo nad tým, akási špecifická psychická vlastnosť a sila, ktorú spomínané orgány nemajú ani všetky naraz, ani každý osobitne. Táto psychická vlastnosť patrí do oblasti poznania. Zrakom, podobne ako každým iným zmyslom, spoznávame určité predmety, alebo lepšie povedané: poznávame predmety určitým spôsobom. Ide o predmety materiálne, pretože iba tie spadajú pod zmysly. Neraz sa hovorí, že vlastným predmetom zmyslov sú takzvané zmyslové akosti.</p>

  <p>Dojmy sú najužšie späté s tou špecifickou vlastnosťou a silou zmyslov, akou je poznávanie. Zmysly reagujú na zodpovedajúce predmety dojmami. Predmet sa odrazí alebo odzrkadlí, zmysly zachytávajú a zachovávajú jeho obraz. Dojem vytvára bezprostredný kontakt zmyslu s daným predmetom - ako dlho jestvuje ten predmet, tak dlho trvá aj bezprostredná skúsenosť vo vlastnom zmysle toho slova. Okrem toho, že sa bezprostredná skúsenosť končí, zmysly si aj naďalej zachovávajú obraz predmetu, a to tak, že dojem postupne nahrádza predstava. V súvislosti s tým sa hovorí aj o vnútorných zmysloch. Vonkajšie zmysly sú tie, ktoré nadväzujú priamy kontakt s predmetom, keď je pred nimi. Vnútorné zmysly sú zasa tie, ktoré zachovávajú tento kontakt aj vtedy, keď už predmet nie je v priamom dosahu vonkajších zmyslov.</p>

  <p>Dojem má teda v sebe vždy obraz predmetu, ale ten je konkrétny a osobitý. Odrážajú sa v ňom všetky znaky „práve toho“ predmetu, samozrejme v miere, v akej je sám výrazný. Dojem môže byť totiž aj nevýrazný - vtedy v ňom zaznamenávame isté charakteristické znaky, ktoré všeobecne pomáhajú rozumu kvalifikovať predmet, ale nezaznamenávame veľa individuálnych znakov. Vieme však, že hmotný predmet možno pozorovať dôkladne a vtedy vystúpia aj ostatné znaky a ustália sa v zmyslovom poznaní.</p>

  <p>Človek získava obrovské množstvo dojmov. Zmyslové receptory pracujú bez prestania a celý nervový systém sa pritom natoľko namáha, že potrebuje oddych a regeneráciu, podobne, ako iné zložky ľudského organizmu. Pri takom veľkom množstve dojmov sa všetky rovnako nezapisujú do ľudského vedomia. Niektoré sa zapisujú lepšie a trvalejšie, iné horšie a prechodne. Zmyslový odraz sa často spája s určitým citom alebo pocitom. Ak niekto hovorí, že nejaká vec alebo osoba „urobila na neho dojem“, chce tým vyjadriť, že spolu s odrazom určitej zmyslovej podstaty zaregistroval citeľný podnet a vďaka tomu sa dojem vnútil do jeho vedomia. To už prechádzame do oblasti vzrušení.</p>

  <p>Vzrušenie - z latinčiny „emócie“ - je niečím zvláštnym, odlišným od dojmov. Aj vzrušenie je zmyslová reakcia na nejaký predmet, avšak obsah tejto reakcie sa líši od obsahu dojmu. V obsahu dojmu ostáva odrazený obraz predmetu, naproti tomu vo vzrušení prežívame jeho hodnotu. Treba totiž rátať so skutočnosťou, že rozličné predmety, s ktorými sa stretávame, sú v našej bezprostrednej zmyslovej skúsenosti, vnucujú sa nám nielen svojím obsahom, ale aj svojou hodnotou. Samo vzrušenie je zmyslové, ba čo viac - má dokonca svojho telesného spolučiniteľa, hoci hodnota, ktorá ho vyvoláva, vôbec nemusí byť iba materiálna. Veľmi dobre vieme, že vzrušenie vyvolávajú aj nehmotné, duchovné hodnoty. Iné je, že taká hodnota musí byť „zmaterializovaná“, aby mohla vyvolať vzrušenie. Tú hodnotu treba vidieť, počuť, predstaviť si ju či pripomenúť - a vznikne vzrušenie. Vtedy má väčšiu hĺbku. Keď je jeho predmetom hmotná hodnota, je vzrušenie plytšie, skôr povrchné. Keď je, naopak, predmetom vzrušenia nehmotná, duchovná hodnota, vtedy zasahuje hlbšie do psychiky človeka. Je to pochopiteľné: veď väčší podiel na jeho vzniku musí mať - bezprostredne alebo nepriamo - ľudský duch a jeho sila. Sila vzrušenia je ešte niečím iným. Preto môže byť vzrušenie plytké, ale silné, ale môže byť svojím obsahom aj hlboké, avšak slabé. Schopnosť vnímať hlboké a súčasne silné vzrušenie predstavuje zvlášť závažný činiteľ vnútorného života.</p>

  <p>Keď sa dojem spája so vzrušením, vtedy sa o to výraznejšie predmet jedného i druhého vtláča do vedomia človeka a zapisuje sa do neho. Vtedy sa totiž do vedomia zapisuje nielen obraz, ale aj hodnota predmetu, avšak poznávacie vedomie v spojení s tým dostáva akoby emocionálne sfarbenie. Nastáva intenzívnejší zážitok, vďaka ktorému sa sám predmet stáva pre podmet niečím veľmi dôležitým. Všetko to má veľký význam, a to i vtedy, keď ide o nadviazanie kontaktu medzi osobami rozličného pohlavia. Vieme, ako veľa znamená v tejto oblasti napríklad takzvaný prvý dojem. Vieme, aký obsah sa skrýva vo vete: „urobila na neho dojem“ alebo „urobil na ňu dojem“. Ak sa však ľudská láska začína pri dojme, ak všetko v nej musí akýmsi spôsobom vychádzať z toho dojmu (najmä jej duchovný obsah), tak vlastne vďaka tomu, že súbežne s dojmom ide vzrušenie, ktoré umožňuje prežiť druhú osobu ako hodnotu, ktoré umožňuje dvom osobám, žene i mužovi, navzájom sa vnímať ako hodnoty. Aj preto sa v ďalšej psychologickej analýze lásky budeme odvolávať na hodnoty.</p>

</body>

</html>