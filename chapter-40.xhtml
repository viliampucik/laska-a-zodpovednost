<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Nežnosť a zmyslovosť</title>
</head>

<body>

  <h3 id="toc_2">Nežnosť a zmyslovosť</h3>

  <p>Ešte treba uvažovať o otázke nežnosti, lebo tá tiež vyplýva z citovosti a formuje sa na podklade tých pocitov s charakterom žiadostivosti, o ktorých sme už hovorili. Má celkom svojský zmysel a plní svojskú úlohu v ľudskom živote, ale najmä v spolužití muža a ženy - sublimácia ich vzájomného vzťahu sa vo veľkej miere opiera o nežnosť. Preto si musíme vysvetliť aj jej úlohu.</p>

  <p>Prežívame nežnosť voči nejakej osobe (či dokonca voči zvieraťu či rastline) vtedy, keď si určitým spôsobom uvedomujeme jej spojitosť s nami. Vedomie spoločenstva v jestvovaní a v konaní, v radosti i v utrpení nám prikazuje s nežnosťou myslieť nielen na iných ľudí, ale napríklad aj na zvieratá, ktoré zdieľajú náš osud. Zmocňuje sa nás nežnosť voči týmto tvorom, s ktorými sa cítime natoľko spojení, že sa vieme vcítiť do ich vnútra. Nežnosť sa veľmi približuje k spolucíteniu (nie k spoločnému citu, čo možno uznať skôr za dôsledok nežnosti, hoci niekedy vzniká v človeku nezávisle od nej). Neraz toto vcítenie sa do vnútra druhej bytosti je sčasti fiktívne, napríklad keď zvieraťu pripisujeme také „vnútorné“ prežívanie, aké je len naším „ľudským“ údelom, keď uvažujeme o „krivde“ pošliapaných či polámaných rastlín. Človek správne vidí svoju spätosť a svoje spojenie s celou prírodou, prirodzene mu je však najbližšia spätosť a najbližšie spojenie s inými ľuďmi - a aj v tom spočíva osobitná podstata nežnosti. Vo vzťahu človeka k človeku vzniká pritom osobitná možnosť a súčasne potreba vcítiť sa do jeho prežívania a do jeho vnútra, do života jeho duše a možnosť, ale aj potreba, signalizovať mu to. To sú práve funkcie nežnosti.</p>

  <p>Nežnosť nie je len vnútorná schopnosť spolucítenia, citlivosť na prežívanie a na stavy duše druhej osoby. To všetko je v nežnosti, ale ešte nevytvára podstatu, v ktorej sa prejavuje tendencia prijať vlastným pocitom tieto cudzie prežívania a stavy duše druhej osoby. Táto tendencia sa prejavuje navonok, lebo vzniká potreba signalizovať druhému „ja“ vlastné precítenie jeho prežívania a vnútorný stav tak, aby ten druhý pocítil, že ja to všetko zdieľam aj prežívam s ním. Nežnosť, ako vidíme, vzniká z pociťovania vnútornej situácie druhej osoby (ale nepriamo aj vonkajšej, lebo vnútorná sa v nej formuje) a smeruje k aktívnemu komunikovaniu vlastnej blízkosti so zreteľom na tú osobu a tiež na jej situáciu. Táto blízkosť vychádza z citového zaangažovania sa. Analýza citovosti poukázala na to, že citovosť spôsobuje prežívanie blízkosti so zreteľom na druhé „ja“ - pocit prirodzene približuje človeka k človeku. Na pozadí toho vzniká aj potreba aktívneho komunikovania blízkosti, a preto sa nežnosť prejavuje v istých vonkajších skutkoch, ktoré svojím charakterom odzrkadľujú to vnútorné priblíženie sa k druhému „ja“. Môžu to byť skutky veľmi rôznorodé svojím vonkajším vzhľadom, ale vo všetkých ide o to isté: o ich vnútorný význam. Navonok sa to teda prejavuje napríklad v pritúlení druhého človeka, v objatí, vo vzatí do náručia (čo napokon môže byť len formou pomáhania druhému človekovi - niečo iné je však takzvané „vodenie sa za ruky“), aj v určitých formách pobozkania. Sú to aktívne prejavy nežnosti. Sama pripravenosť ich prijímania ešte nedokazuje v celej plnosti vzájomnosť citov, dokazuje len to, že nejestvuje žiaden citový odpor voči osobe, ktorá navonok takto prejavuje svoju nežnosť. Nežnosť je vo vnútornom citovom vzťahu, ale nie v samých vonkajších prejavoch, lebo tie môžu byť niečím čisto konvenčným a verejným. Naproti tomu nežnosť je vždy niečím osobitým, vnútorným, vlastným - aspoň v istej miere uniká pred zrakom iných, je hanblivá. Slobodne sa môže prejaviť len voči tým, čo ju správne chápu a vnímajú.</p>

  <p>Treba veľmi výrazne odlíšiť nežnosť a rozličné vonkajšie formy nežnosti od rozličných foriem uspokojovania zmyslovosti. V podstate ide o rozdielne zdroje, z ktorých sa odvodzujú jedny i druhé, a o niečo iné tiež v nich ide. Zmyslovosť je prirodzene nasmerovaná na „telo ako na možný predmet sexuálneho užívania a prirodzene smeruje k uspokojeniu tej potreby. Vtedy hovoríme o vyžívaní sa z hľadiska sexuálneho. Naproti tomu nežnosť vyplýva z citovosti a z reakcie na “človeka druhého pohlavia", ktorá je pre ňu charakteristická. Neprejavuje sa v nej žiadostivosť, ale skôr žičlivosť a oddanosť druhému človeku. Samozrejme, že aj v nej sa dostáva k slovu potreba uspokojenia citovosti, ale táto potreba má podstatne iný charakter než potreba uspokojenia zmyslovosti. Citovosť je väčšmi skoncentrovaná na „človeka“, nejde v nej o „užívanie“, ale o „prežitie blízkosti“.</p>

  <p>Všetko to si zasluhuje čo najväčšie zdôraznenie. Nežnosť sa tak vo svojej vnútornej orientácii, ako aj vo vonkajších prejavoch odlišuje od zmyslovosti a od zmyslového užívania, že ich nemožno redukovať a jednu s druhou stotožňovať. Skutky vonkajšie aj vnútorné, ktoré majú svoj zdroj v nežnosti, vyžadujú si celkom iné etické kvalifikovanie než tie, ktorých zdrojom je zmyslovosť a vôľa sexuálne si užívať. Nežnosť na rozdiel od nich je celkom nezištná vtedy, keď predovšetkým v nej sa zaznamenáva ohľad na druhého človeka, na jeho vnútornú situáciu. Táto nezištnosť ustupuje v miere, ako rozličné prejavy nežnosti slúžia predovšetkým potrebe uspokojenia vlastnej citovosti. Ale aj to posledné môže byť hodnotné, pokiaľ so sebou prináša prežitie blízkosti človeka vo vzťahu k človeku, najmä ak túto blízkosť potrebuje jeden i druhý. Istá „zištnosť“ je v ľudskej láske, pričom napokon v ničom neneguje jej vlastný charakter, ako nám ukázala jej metafyzická analýza. Každý človek je ohraničeným dobrom, a preto je schopný len ohraničenej nezištnosti.<sup><a id="b61" href="footnotes.xhtml#f61">61</a></sup></p>

  <p>Preto jestvuje problém výchovy nežnosti, a to ako časť problému výchovy lásky „v“ mužovi a „v“ žene a v konečnom dôsledku „medzi“ nimi. Tento problém sa nachádza v rámci problematiky zdržanlivosti. Lebo nežnosť sa dožaduje určitej bdelosti zameranej na to, aby jej rozdielne prejavy nedostali iný význam, aby sa nestali len formami uspokojovania zmyslovosti a sexuálneho vyžitia. Preto sa nežnosť nezaobíde bez vypracovaného vnútorného ovládania, ktoré sa v tomto chápaní stáva exponentom vnútornej jemnosti a delikátnosti voči osobe druhého pohlavia. Vtedy, keď sama zmyslovosť nabáda na užívanie a človek výlučne ňou ovládaný nevidí dokonca ani to, že môže byť nejaký iný zmysel a iný „štýl“ vzťahu muža a ženy, nežnosť objavuje ten zmysel a umožňuje „štýl“ vzájomného vzťahu a následne bdie nad tým, aby ho nezničila.</p>

  <p>Možno hovoriť o <i>„práve na nežnosť“!</i> Tento výraz treba na jednej strane chápať ako právo prijímať nežnosť, na druhej strane ako právo prejavovať ju. Tendenčne aj v tom druhom prípade hovoríme o „práve“, nie o povinnosti, hoci niet pochybností, že sa občas vyskytne určitý druh povinnosti preukazovať nežnosť druhému človekovi. A tak majú právo na nežnosť všetci ľudia, ktorí ju osobitne potrebujú, napríklad slabí, chorí, tí čo nejakým spôsobom trpia, a to aj morálne. Zdá sa, že osobitné právo na nežnosť majú deti, pre ktoré (napokon nielen pre ne) je nežnosť prirodzeným spôsobom prejavovania lásky. Ale aj preto treba do týchto - najmä vonkajších - prejavov nežnosti vsunúť jeden jediný rozmer, osobitne rozmer lásky k osobe. Lebo jestvuje aj nebezpečenstvo živenia egoizmu týmto spôsobom. Môže to spôsobiť zveličovaná nežnosť, nežnosť, ktorá osobe-adresátovi slúži predovšetkým na uspokojenie vlastnej citovosti, ale nepamätá na objektívnu potrebu a na dobro druhého človeka. Preto skutočná ľudská láska, láska „voči“ osobe a láska „medzi“ osobami musí v sebe spájať dva momenty - moment nežnosti a moment istej tvrdosti. V opačnom prípade stratí svoj zdravý a pevný vnútorný profil, zmení sa na neplodné rozcítenie a na zmäkčilosť. Nesmieme zabúdať, že láska človeka musí mať v sebe aj určité prvky boja - boja práve o toho človeka, o jeho skutočné dobro.</p>

  <p>Nežnosť získava na hodnote tým, že je spojená s istou tvrdosťou a „zásadnosťou“ v postoji vôle. Príliš ľahká nežnosť, najmä takzvané nežnôstky, nevzbudzuje veľkú dôveru, práve naopak, vzbudzuje podozrenie, že takto nežný človek hľadá v prejavoch nežnosti uspokojenie svojej vlastnej citovosti, možno aj zmyslovosti a chuti užívať. A aj preto len tie formy nežnosti majú svoje morálne zdôvodnenie, ktoré majú plné, vyzreté pokrytie v láske k osobe v tom, čo naozaj spája človeka s človekom. Nežnosť má jediný dôvoď jestvovania v láske. Mimo nej nemáme „právo“ ju prejavovať, ale ani prijímať. Jej vonkajšie prejavy vtedy visia v prázdnote.</p>

  <p>Tieto úvahy majú osobitný význam, ak ide o vzájomný vzťah ženy a muža. Obzvlášť tu treba žiadať, aby rozličné formy nežnosti mali podstatné pokrytie v pravdivej láske k osobe, Lebo treba rátať s tým, že láska ženy a muža sa formuje v mimoriadnej miere z toho potenciálu, ktorý v sebe skrývajú zmyslovosť a citovosť, domáhajúce sa uspokojenia, nasýtenia. Preto rozličné formy nežnosti sa ľahko môžu vzďaľovať od lásky k osobe a približovať sa k egoizmu zmyslov či egoizmu citov. Okrem toho môžu vonkajšie prejavy nežnosti vytvárať zdanie lásky, takej lásky, akej v skutočnosti niet. Muž - zvodca používa zväčša rozličné metódy nežnosti, podobne ako žena - koketa sa usiluje hrať na zmysly, hoci v jednom i v druhom prípade chýba pravdivá láska k osobe. Keď však abstrahujeme od faktov akejsi „hry na lásku“, ktorá má rozličné pomenovania (flirt, romanca a podobne), treba obrátiť pozornosť na to, že každá láska medzi ženou a mužom, teda aj tá, ktorá má byť v chápaní oboch skutočná a čestná, vo všeobecnosti sa vyvíja tak, že jej subjektívny profil narastá rýchlejšie ako objektívny. Rozličné prvky jej psychologickej štruktúry sa skôr rozvíjajú, kým jej etická podstata musí postupne a pomaly dozrievať. Veľa záleží aj od veku a od temperamentu. U mladých ľudí je toto rozchádzanie dvoch vnútorných procesov vo všeobecnosti väčšie než u starších <i>a</i> všestranne dozretých. U ľudí so živým a zápalistým temperamentom (napríklad u sangvinikov) láska ako zážitok, ako cit prudko a silno vybuchuje, a naproti tomu musí byť cnosť o to viac vychovávaná a formovaná s vnútornou námahou.</p>

  <p>Súhlasne s tým sa treba odvolávať na o to väčšiu zodpovednosť pri priznávaní „práva na nežnosť“ žene a mužovi a práva na jej prijímanie, ako i na jej prejavovanie. Zaručene jestvuje tendencia - najmä u niektorých ľudí - rozširovať tieto práva, predčasne ich využívať vtedy, keď máme u oboch do činenia len s prebudením citovosti a spolu s ňou zmyslovosti, keď ešte chýba objektívny profil lásky a zjednotenia osôb. Takáto predčasná nežnosť vo vzťahu <i>y-x</i> neraz dokonca ničí lásku alebo aspoň jej nedovoľuje vyvinúť sa do celej plnosti, do celej vnútornej a súčasne objektívnej pravdy.</p>

  <p>Teraz neuvažujeme o rozličných formách dôverností, ktoré patria do inej skupiny prejavov v oblasti vzťahov muža a ženy; nadmerná dôvernosť je forma nezodpovedného sexuálneho užívania, okrem toho môže byť aj prejavom hrubosti či obyčajnej netaktnosti. Ide však len o nežnosti. Bez cnosti miernosti, bez čistoty a bez ovládania sa nemožno ju vychovať a v človeku tak rozvinúť, aby láske neškodila, ale aby jej slúžila. Lebo vzniká vážne nebezpečenstvo plytkého, povrchného prežívania - a súčasne „spotrebovania“ lásky (čiže spotrebovania toho „materiálu“, z ktorého sa ona formuje v žene a v mužovi) - v rámci takéhoto prežívania sa potom nedopracujú k jej objektívnemu profilu a k jej vlastnému dobru, ale ostanú pri čisto subjektívnych prejavoch, pričom z nich budú čerpať len momentálnu príjemnosť. Vtedy láska, namiesto toho, aby sa neprestajne znova začínala a aby neprestajne narastala medzi nimi, práve naopak - sa končí a pretŕha. Dodajme, že okrem iného veľmi veľa záleží od správnej výchovy nežnosti, od zodpovednosti za jej prejavy.</p>

  <p>Treba ešte raz vyzdvihnúť to, že je dôležitým spoločníkom lásky. Nemožno spochybniť skutočnosť, že láska muža a ženy sa vo veľkej miere opiera o city. Je to materiál, ktorý musí stále dostávať prirodzená citovosť, aby bol objektívny profil lásky podstatne spojený so subjektívnym. Ide však nielen o „prvé“ záchvevy citovosti, ktoré v istom zmysle „umelo“ posilňujú hodnotu milovanej osoby, pričom nadväzujú ha prežívanie „ženskosti“ či „mužskosti“. Oveľa väčšmi ide o stálu účasť citu, o jeho stále angažovanie sa v láske, lebo robí ženu a muža blízkymi, vytvára vnútornú atmosféru komunikatívnosti a vzájomného porozumenia. Na takomto základe je nežnosť niečím prirodzeným, skutočným a autentickým. Takáto nežnosť je veľmi potrebná v manželstve, v celom spoločnom živote, kde nielen „telo“ potrebuje „telo“, ale predovšetkým potrebuje človek človeka. Tu má nežnosť splniť obrovskú úlohu. Podstatne spojená so skutočnou láskou osoby, nezištná, je schopná vyviesť lásku z rozličných nebezpečenstiev egoizmu zmyslov, z nebezpečenstiev postoja užívania. Nežnosť je schopnosť pociťovať celého človeka, celú osobu, vo všetkých, dokonca aj skrytých záchvevoch jej duše, ale vždy s myšlienkou na jej dobro.</p>

  <p>Takúto nežnosť očakáva žena od muža, má na ňu osobitné právo v manželstve, v ktorom sa oddáva mužovi, kde prežíva nezvyčajne dôležité a pre seba ťažké chvíle a obdobia, ako sú ťarchavosť, pôrod a všetko, čo sa s tým spája. Jej citový život je pritom všeobecne bohatšia aj preto väčšmi potrebuje nežnosť. Aj muž ju potrebuje, hoci v inej miere a v inej podobe. Tak u ženy, ako aj u muža nežnosť vytvára presvedčenie, že nie je sám, že všetko to, čím žije, je zároveň obsahom života druhej, najbližšej osoby. Také presvedčenie veľmi pomáha vedomiu zjednotenia a podporuje ho.</p>

  <p>Môže sa zdať zvláštnou skutočnosť, že úvahy o nežnosti sa objavili v tej časti kapitoly, ktorá hovorí o „probléme zdržanlivosti“. A predsa je toto spojenie úzke a tieto úvahy sú tu na svojom mieste. Nemôže byť skutočná <i>nežnosť</i> bez vyzretej umiernenosti, ktorá má svoj zdroj vo vôli pripravenej vždy milovať a dôsledne premáhať postoj užívania, ktorý vnucuje zmyslovosť a žiadostivosť tela. Bez takejto zdržanlivosti sa prirodzená energia zmyslovosti a do ich okruhu vtiahnutá energia citovosti stanú len „materiálom“ egoizmu zmyslov, poprípade egoizmu citov. Treba to veľmi jasne a výrazne potvrdiť. Život nás to učí na každom kroku. Veriaci ľudia vedia, že sa za tým skrýva tajomstvo dedičného hriechu, ktorého dôsledky osobitým spôsobom zaťažujú oblasť <i>sexus</i> a ohrozujú osobu. Toto nebezpečenstvo však v istom zmysle hraničí s láskou. Keďže vychádza z toho istého „materiálu“, môže sa vyvinúť skutočná láska - zjednotenie osôb rovnako dobré ako zdanlivá „láska“, ktorá je iba záclonou vnútorného postoja užívania, egoizmu, ktorý je protikladom lásky. Veľkú a v konečnom dôsledku pozitívnu úlohu tu plní zdržanlivosť, ktorá oslobodzuje od toho postoja a od egoizmu, a tým nepriamo formuje lásku. Lásku ženy a muža nemožno budovať ináč ako cestou určitej obety a sebazapierania. Formuláciu tohto sebazaprenia nájdeme v Evanjeliu v Kristových slovách: „Kto chce ísť za mnou, nech zaprie sám seba [...]“. Evanjelium nás učí zdržanlivosti ako spôsobu lásky.</p>

</body>

</html>