<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Inštinkt alebo pud?</title>
</head>

<body>

  <h2>Interpretácia pudu</h2>

  <h3 id="toc_1">Inštinkt alebo pud?</h3>

  <p>V doterajších úvahách sme sa usilovali definovať postavenie osoby ako podmetu i predmetu konania z hľadiska svojského kontextu činností, menovite sexuálneho kontextu. Skutočnosť, že žena a muž sú osobami, nemení nič na fakte, že tie osoby sú ženou a mužom. Sexuálny kontext však privádza nielen k „statickej“ odlišnosti pohlavia, ale aj k reálnemu podielu dynamického prvku na ľudskom konaní, úzko spätého s odlišnosťou pohlavia osôb. Máme ho nazývať inštinktom, alebo pudom?</p>

  <p>Otázka sa vzťahuje na dva pojmy, ktoré majú z etymologického hľadiska rovnaký význam. „Inštinkt“ totiž pochádza z latinského <i>instinguere</i>, a to znamená „podnecovať“. Nuž teda inštinkt je to isté čo pud. Ak ide o pocitovú asociáciu, ktorú zvykneme spájať s nejakým výrazom, vtedy táto asociácia spojená s výrazom „pud“, použitým vo vzťahu k človeku, je skôr negatívna. Pud totiž poukazuje na činnosť nabádania, ale takáto činnosť, ak ju vykonáva človek, vzbudzuje v ňom pocit odporu. Človek si uvedomuje svoju slobodu, svoju slobodnú vôľu, a preto sa podvedome stavia proti všetkému, čo túto slobodu akýmkoľvek spôsobom narúša. Pud preto vnímame v istom konflikte so slobodou.</p>

  <p>Pod inštinktom, ktorý sa etymologicky zhoduje s pudom, rozumieme určitý spôsob konania, ktorý súčasne poukazuje na svoj zdroj. Ide predovšetkým o spôsob spontánneho konania, ktoré nepodlieha reflexii. Je významné, že v inštinktívnom konaní sa prostriedky vyberajú bez akéhokoľvek pozastavenia sa (reflexie) nad ich vzťahom k cieľu, ku ktorému smerujú. Taký spôsob konania nie je typický pre človeka, ktorý má schopnosť uvažovať o vzťahoch prostriedkov k cieľu. Prostriedky si vyberá v závislosti od cieľa, ku ktorému sa uberá. V konečnom dôsledku človek, ktorý koná sebe vlastným spôsobom, si vedome vyberá prostriedky a vedome ich prispôsobuje cieľu, ktorý si taktiež uvedomuje. Keďže spôsob konania vrhá svetlo na samotný zdroj konania, treba uznať, že v človeku tkvie zdroj, ktorý mu umožňuje postupovať reflexívne, čiže svojprávne. Človek je od prírody schopný konať nadinštinktívne. Je schopný takto konať aj v sexuálnej oblasti. Ak by to bolo ináč, vtedy by morálka v tejto oblasti nemala nijaký zmysel - jednoducho by neexistovala - ale vieme, že sexuálna morálka je skutočnosťou vo všeľudskom rozsahu, je čímsi všeobecným. Preto je ťažké hovoriť o sexuálnom inštinkte u človeka v takom zmysle ako u živočíchov, je ťažké uznávať tento inštinkt za vlastný a jediný zdroj jeho konania v sexuálnej oblasti.</p>

  <p>Slovo „pud“ znamená etymologicky to isté, čo slovo „inštinkt“ a pocitovo vyvoláva asociácie vari ešte negatívnejšie ako ten druhý výraz. Možno mu však dať iný význam, väčšmi prispôsobený tomu, čím je človek. Ak teda hovoríme o sexuálnom pude u človeka, vtedy nemáme na mysli vnútorný zdroj určených konaní akoby „zhora vnútených“, ale máme na mysli určitú orientáciu, určité nasmerovanie ľudskej bytosti, ktoré je späté s jeho vlastnou prirodzenosťou. V tomto chápaní je pud prirodzený smer úsilia vrodený každému človeku, podľa ktorého sa celá jeho bytosť zvnútra rozvíja a zdokonaľuje.</p>

  <p>Sexuálny pud v človeku nie je v skutočnosti zdrojom hotových a vnútorne dokončených konaní, ale je určitou vlastnosťou ľudskej bytosti, ktorá sa odráža v konaní a v ňom nachádza svoj výraz. Táto vlastnosť je v človeku niečím prirodzeným, a teda i niečím hotovým. Dôsledkom tejto vlastnosti je nielen to, že človek koná určitým spôsobom, ale aj to, že sa s človekom čosi deje, že čosi sa začína diať bez akejkoľvek iniciatívy z jeho strany, a to vnútorné „dianie“ akoby vytváralo podklad pre vymedzené konanie, sčasti reflektované, v ktorom človek determinuje sám seba, sám rozhoduje o svojich činoch a berie za ne zodpovednosť. Na tomto mieste sa ľudská sloboda stretáva s pudom.<sup><a id="b21" href="footnotes.xhtml#f21">21</a></sup></p>

  <p>Človek nie je zodpovedný za to, čo sa v ňom deje v sexuálnej oblasti, pokiaľ to zjavne nevyvolal sám; je však zodpovedný za to, čo koná. Skutočnosť, že sexuálny pud je zdrojom toho, čo sa deje v človeku, čo bez vplyvu jeho vôle vstupuje do jeho zmyslového a citového života, dokazuje, že tento pud je vlastnosťou celého ľudského bytia, nie iba jeho jednej sféry alebo schopnosti. Táto vlastnosť, ktorá preniká celú ľudskú bytosť, má charakter sily, ktorej výrazom však nie je iba to, čo sa bez vplyvu vôle „deje“ v ľudskom tele, v zmysloch či v pocitoch, ale aj to, čo sa formuje za účasti vôle.</p>

</body>

</html>