<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Plný zmysel čistoty</title>
</head>

<body>

  <h3>Plný zmysel čistoty</h3>

  <p>Teraz prejdeme k osvetleniu problému čistoty. Analýza problémov žiadostivosti tela, subjektivizmu a egoizmu, najmä však analýza štruktúry hriechu, čiže „hriešnej lásky“, nás na to pripravila. Negatívny vzťah k cnosti čistoty, o ktorom sme hovorili na začiatku tejto kapitoly, je naozaj plodom resentimentu. Človek nechce uznať obrovskú hodnotu, akú má pre ľudskú lásku čistota vtedy, keď nechce uznať plnú a objektívnu pravdu o láske ženy a muža, pričom podsúva na jej miesto subjektivistickú fikciu. Keď naproti tomu prijme v celej šírke objektívnu pravdu o láske, vtedy aj čistota ukáže svoju plnú hodnotu, ukáže sa ako veľký klad ľudského života, základný symptóm „kultúry osoby“, ktorá predstavuje podstatné jadro celej ľudskej kultúry.<sup><a id="b50" href="footnotes.xhtml#f50">50</a></sup></p>

  <p>Zmyslu cnosti čistoty nemožno plne porozumieť, ak nechápeme lásku ako funkciu vzťahu osoby k osobe, funkciu, ktorá je nasmerovaná na zjednotenie osôb. Práve preto by bolo potrebné oddeliť úvahy o psychológii lásky od úvah o cnosti lásky. Aj preto treba silne podčiarknuť zásadu integrácie - láska vo svete osôb musí mať svoju etickú celistvosť a plnosť (<i>integritas)</i>, nestačia iba jej psychologické prejavy, avšak až vtedy je aj psychologicky vyzretá, keď má etickú hodnotu, keď je cnosťou lásky. Až v cnosti lásky sa realizujú objektívne požiadavky personalistickej normy, ktorá vyžaduje práve „milovanie“ osoby, ale odvrhuje akékoľvek jej „užívanie“. Avšak v okruhu týchto prejavov, ktoré psychológia definuje ako prejavy lásky ženy a muža, nie je vždy táto podmienka splnená - neraz sa nazýva „prejavom lásky“ alebo priamo „láskou“ to, čo pri hlbšom kritickom rozbore neprejavuje etickú podstatu „milovania“, a napriek všetkým zdaniam je len formou „užívania“ osoby. Z toho vyplýva veľký problém zodpovednosti - je to súčasne zodpovednosť za lásku a za osobu.</p>

  <p>Ako chápať zmysel čistoty? Podľa Aristotela - ak pozorujeme morálny život ľudí - možno sa v ňom stretnúť s rôznymi cnosťami, ktoré možno postupne klasifikovať a uložiť do istého systému. Rovnakú myšlienku vyzdvihol sv. Tomáš Akvinský, keď vytvoril veľmi široko chápanú, ale súčasne vynikajúcu a podrobnú rozpravu vo svojom diele <i>Summa teológie</i> (II.-II.). V systéme cností sú niektoré hlavné, teda tie, ktoré zvláštnym spôsobom upravujú hlavné sily ľudskej duše, súčasne sily mysle - rozum a vôľu, ale aj zmyslové, čiže sily vznetlivosti (<i>appetitus irascibilis)</i> a žiadostivosti (<i>appetitus concupiscibilis</i>), ktoré sme už spomínali. Hlavné cnosti, ktoré ináč nazývame kardinálnymi (z latinského <i>cardo</i> - pánt na dverách, a teda akoby pánty celého morálneho života), predstavujú oporu pre veľa iných cností, z ktorých každá nesie v sebe niečo z kardinálnej cnosti, niektorú jej významnú črtu, alebo je kardinálnej cnosti potrebná, lebo bez nej by ani ona nebola plnohodnotnou cnosťou. Čistota v systematike sv. Tomáša je spätá s kardinálnou cnosťou miernosti (<i>temperantia)</i> a je jej podriadená. Cnosť miernosti, ktorej priamym podmetom v človeku je podľa sv. Tomáša sila žiadostivosti (<i>appetitus concupiscibilis)</i>, spočíva v sile ovládania výstrelkov žiadostivosti, ktoré sa rodia so zreteľom na materiálne či telesné dobro, a ktoré sa vnucuje zmyslom. Je potrebné, aby sa zmyslové vzruchy (<i>erga bonum sensibile</i>, vo vzťahu k zmyslovo poznanému dobru) podriadili rozumu. Práve to je úlohou cnosti miernosti. Keby človeku chýbala, vôľa by ľahko mohla podľahnúť zmyslom, ako dobro by si vyberala iba to, čo zmysly ako dobro pociťujú a po čom túžia. Úlohou cnosti miernosti je chrániť rozumnú bytosť pred takou „deformáciou prirodzenosti“. Pre rozumnú bytosť, akou je človek, prirodzené, čiže zhodné s prírodou je túžba po tom a úsilie dosiahnuť to, čo rozum uzná za dobré. Len v takomto úsilí, v takomto vzťahu k dobru sa prejavuje a zrealizuje skutočná dokonalosť rozumnej bytosti, osoby. Cnosť miernosti to spôsobuje, pomáha rozumnej bytosti žiť rozumne a dosahovať prirodzenosti zodpovedajúcu dokonalosť. Zorný uhol celej aristotelovskej a tomášovskej etiky je od základu perfekcionistický, čo sa napokon zhoduje so zásadnou orientáciou Evanjelií, ktoré vyjadrujú slová: „... buďte dokonalí...“ (Mt 5, 48).<sup><a id="b51" href="footnotes.xhtml#f51">51</a></sup></p>

  <p>V danom prípade nám však ide o konkrétnejšiu záležitosť, menovite o podriadenie cnosti čistoty kardinálnej cnosti miernosti. Táto cnosť uspôsobuje vôľu, ale predovšetkým silu žiadostivosti (<i>appetitus concupiscibilis</i>) na ovládanie zmyslových vzruchov. Sú to vzruchy žiadostivosti, ktoré vznikajú v človeku spolu s reakciou zmyslovosti (v inom význame - spolu s reakciou citovosti - s rôznorodo sfarbenými a aj rôznorodo orientovanými reakciami na hodnotu <i>sexus</i>). Cnosť čistoty podľa predchádzajúceho chápania je jednoducho spôsobilosť v ovládaní vzruchov žiadostivosti, ktoré sú späté so spomínanými reakciami. „Spôsobilosť“ znamená viac než „schopnosť“, cnosť je však spôsobilosťou, a to „stálou“ spôsobilosťou. Ak by však bola len okamžitá, nebola by vlastne spôsobilosťou, dalo by sa vtedy povedať, že sa danému človeku „podarilo“ ovládať žiadostivé vzruchy, kým cnosť musí poskytovať záruku, že ju človek určite ovládne. Dokázať iba v istej chvíli ovládať vzruchy žiadostivosti, ktoré pochádzajú zo zmyslovosti, ešte nie je plnohodnotnou cnosťou, nie je čistotou v plnom význame toho slova, dokonca ani vtedy, ak sa to aj človeku takmer vždy podarí. Plnohodnotná cnosť je spôsobilosť, ktorá spočíva v stálom udržiavaní žiadostivosti v rovnováhe s habituálnym vzťahom ku skutočnému dobru (<i>bonum honestum</i>), ktoré určuje rozum.<sup><a id="b52" href="footnotes.xhtml#f52">52</a></sup> A preto „miernosť“ v prvom a nie celkom úplnom význame je spôsobilosť okamžitého „zmiernenia“ vzruchov žiadostivosti, dokonca v každom prípade - v druhom a v plnšom význame je to spôsobilosť, ktorá zabezpečuje stálu miernosť, ale spolu s ňou rozumnú rovnováhu zmyslovej a žiadostivej sily.</p>

  <p>Je ťažké neuznať, že táto teória cnosti je úplne realistická. Ak naproti tomu ide o odvodenie podstaty čistoty z miernosti, tak tu sú namieste isté úvahy. Osobitne vyvstáva otázka, či sa takto a najvlastnejšie prejavuje jej podstatná hodnota a význam v ľudskom živote. Teda na základe všetkých doterajších úvah a analýz sa zdá, že treba oveľa viac dosahovať a zvýrazňovať príbuznosť čistoty s láskou.</p>

  <p>Čistotu nemožno pochopiť bez cnosti lásky. Jej úlohou je oslobodzovať lásku od postoja užívania. Tento postoj, ako to vyplýva z doterajších analýz v rámci tejto kapitoly, vychádza nielen zo samej zmyslovosti alebo zo žiadostivosti tela a zo subjektivizmu citov, osobitne subjektivizmu hodnoty, ktorý sa zakoreňuje vo vôli a priamo vytvára podmienky, ktoré sú naklonené rozličným typom egoizmu (egoizmu citov, egoizmu zmyslov). Sú to najbližšie dispozície k „hriešnej láske“, v ktorej je však práve to nasmerovanie na „užívanie“ zahalené zdaním lásky. Cnosť čistoty, ktorej úlohou je oslobodzovať lásku od postoja užívania, musí zachytiť nielen samu zmyslovosť a žiadostivosť tela, ale v istom zmysle ešte väčšmi tie vnútorné centrá v človeku, z ktorých sa vysúva a rozrastá postoj užívania. Nemôže byť čistota bez prekonania spomenutých foriem subjektivizmu vo vôli a tiež pod nimi ukrytého egoizmu: postoj užívania je tým nebezpečnejší, čím väčšmi je zamaskovaný vo vôli. „Hriešna láska“ sa najčastejšie nenazýva „hriešnou“, ale jednoducho „láskou“, pričom sa usiluje nanútiť (sebe aj iným) presvedčenie, že je to práve tak a nemôže to byť ináč. Byť čistým znamená mať „priehľadný“ vzťah k osobe druhého pohlavia - čistota je to, čo vnútorná „priehľadnosť“, bez ktorej nie je láska sebou potiaľ, pokiaľ chuť „užívať“ nebola podriadená pripravenosti „milovať“ v každej situácii.</p>

  <p>Táto „priehľadnosť“ vzťahu k osobám druhého pohlavia nemôže vychádzať z umelého potlačenia hodnoty tela (či hodnoty <i>sexu</i>) do podvedomia, vo vytvorení zdania, akoby tieto hodnoty nejestvovali alebo nepôsobili. Veľmi často sa čistota vysvetľuje ako v istom zmysle „slepé“ brzdenie zmyslovosti a vzruchov tela, pričom hodnoty tela a hodnoty <i>sexus</i> sa zatláčajú do podvedomia, kde čakajú na príležitosť, aby vybuchli. Je to, samozrejme, chybné chápanie cnosti čistoty, ktorá, ak sa takto praktizuje, zaručene vytvára nebezpečenstvo „výbuchov“. Pre takýto chybný náhľad na podstatu čistoty sa na ňu viaže sugescia o čisto negatívnom charaktere tejto cnosti: čistota je iba „nie“. Čistota je zatiaľ predovšetkým „áno“, z ktorého iba vyplýva „nie“. Nevyvinutosť cnosti čistoty spočíva v tom, že niekto „zaostáva“ za afirmovaním hodnoty osoby, umožňuje majorizovanie hodnôt <i>sexu</i>, ktoré, keď ich ovládne vôľa, zle formujú celý vzťah k osobe druhého pohlavia. Podstata čistoty spočíva práve v tom, aby v každej situácii „nezaostávala“ za hodnotou osoby, a aby k nej „dospela“ reakciou na hodnotu „tela a pohlavia“. Je to zvláštne vnútorné úsilie, duchovné - lebo afirmácia hodnoty osoby môže byť iba plodom ducha - ale toto úsilie je predovšetkým pozitívne, tvorivé, „zvnútra“, ale nie je predovšetkým negatívne a deštruktívne. Nejde o okamžité „zničenie“ hodnoty „tela a pohlavia“ prostredníctvom zatlačenia jej prežívania do podvedomia, ale o trvalú a dlhodobú integráciu: hodnota „tela a pohlavia“ musí byť osadená a odôvodnená v hodnote osoby.</p>

  <p>Je teda neodôvodnená námietka, ktorá hovorí o negatívnom charaktere cnosti čistoty. Taký charakter čistota nemá prinajmenšom preto, lebo je spätá s cnosťou miernosti (<i>temperantia</i>). Lebo „miernosť“ užívania a skutkov, ktoré sú spojené so sexuálnou hodnotou, slúži hodnote osoby a lásky. Skutočná čistota pritom nevedie k opovrhovaniu telom, ani k zanedbávaniu manželstva a pohlavného života. K tomu vedie „čistota“ v istej miere sfalšovaná, čistota s istým nánosom farizejstva, ale ešte väčšmi práve nečistota. Je to možno prekvapujúce a čudné, ale predsa to nemôže byť ináč. Podmienkou uznávania a prežívania plnej hodnoty ľudského „tela a pohlavia“ je práve to „dohodnotenie“: jej vyzdvihnutie na úroveň hodnoty osoby, je to symptomatické a podstatné práve pre čistotu. A preto len čistá žena a čistý muž sú schopní skutočnej lásky.<sup><a id="b53" href="footnotes.xhtml#f53">53</a></sup> Lebo čistota oslobodzuje ich vzájomný vzťah aj ich manželské spolužitie od nasmerovania na užívanie osoby, ktoré je vo svojej objektívnej podstate v protiklade s „milovaním“, a tým samým uvádza do tohto vzťahu a spolužitia zvláštnu dispozíciu k „milovaniu“. Spojenie čistoty s láskou vyplýva z personalistickej normy, v ktorej je dvojaký obsah: pozitívny („miluj“) a negatívny („neužívaj“). Iná vec je, že všetci ľudia - trochu iným spôsobom muži, iným ženy - musia ešte vnútorne i navonok dorásť k takému čistému „milovaniu“, dozrievať k jeho „príchuti“, lebo každý človek je prirodzene zaťažený žiadosťami tela a náchylný na chápanie „príchuti“ lásky predovšetkým v jej uspokojovaní. Preto je vyznávanie ideálu čistoty ťažkou a dlhodobou záležitosťou - treba čakať na jeho plody, na radosť z milovania, ktorú musí priniesť. Súčasne je však bezpečnou cestou k tomu práve čistota.</p>

  <p>Čistota nevedie k pohŕdaniu telom, ale naopak, má v sebe, istú pokoru tela.<sup><a id="b54" href="footnotes.xhtml#f54">54</a></sup> Pokora je správnym postojom pred každou skutočnou veľkosťou, rovnako pred vlastnou, ale predovšetkým pred tou, ktorou nie som ja a ktorá je mimo mňa. Ľudské telo musí byť „pokorné“ pred tou veľkosťou, akou je osoba: je to skutočná a definitívna veľkosť človeka. Okrem toho musí byť ľudské telo „pokorné“ pred tou veľkosťou, akou je láska, pokorné, teda súčasne jej podriadené. Práve k tomu vedie čistota. Pri nedostatku čistoty nie je „telo“ podriadené skutočnej láske, naopak - usiluje sa jej nanútiť svoje „práva“ a podriadiť si ju: samo telesné užívanie, ktoré vychádza z intenzívneho spoločného prežívania hodnoty <i>sexus</i>, preberá vtedy na seba podstatnú úlohu lásky, a práve tak ju ničí. Preto je potrebná pokora tela.</p>

  <p>Rovnako musí byť pokorné voči veľkej veci ľudského šťastia. Ako často vytvára „telo“ sugesciu, že ono samo má kľúč na otváranie jeho tajomstva. „Šťastie“ sa vtedy stotožňuje s rozkošou, so súhrnom príjemností, ktoré poskytuje „telo a <i>sexus“</i> v spolužití ženy a muža. Toto povrchné videnie šťastia zastiera aj tú pravdu, že žena a muž môžu a musia hľadať svoje dočasné pozemské šťastie v trvalom zjednotení, ktoré má osobný charakter, lebo u oboch vychádza zo základnej afirmácie hodnoty osoby. Tým väčšmi však môže „telo“ - ak nie je „pokorné“, podriadené plnej pravde o šťastí človeka - prekryť jeho definitívnu víziu šťastia ľudskej osoby v zjednotení s osobným Bohom. V tom zmysle treba chápať to, čo povedal Kristus v Reči na Hore: „Blahoslavení čistého srdca, lebo oni uvidia Boha“ (Mt 5, 8). Treba dodať, že práve pravda o zjednotení ľudskej osoby s osobným Bohom, ktoré sa má v celej plnosti uskutočniť v rámci večnosti, tým plnšie osvetľuje a vysvetľuje aj hodnotu ľudskej lásky, hodnotu zjednotenia muža a ženy ako dvoch osôb. Nie je bez významu skutočnosť, že Sväté písmo Starého i Nového zákona hovorí o „manželstve“ Boha s ľudstvom (vo vyvolenom národe, v Cirkvi) a spisy mystikov o „manželskom“ zjednotení ľudskej duše s Bohom.</p>

  <p>Prejdime teraz k úvahám o dvoch prvkoch cnosti čistoty - studu a zdržanlivosti.</p>

</body>

</html>