<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Problém vedomého materstva</title>
  <link href="main.css" rel="stylesheet" type="text/css"/>
</head>

<body>
    <h3 id="toc_5">Problém vedomého materstva</h3>

  <p>Úvahy na tému manželského spolužitia z hľadiska sexuológie (aby sa doplnil zorný uhol etiky) kladú pred nás nevyhnutne problém uvedomelého materstva. Je to problém tak úzko spojený s predchádzajúcim, že predstavuje akoby doplnenie tamtoho, akoby jeho ďalšie pokračovanie. Samotný pojem „uvedomelé materstvo“ môže byť chápaný rozličnými spôsobmi. Môže označovať uvedomenie si toho, čo je to materstvo (analogicky otcovstvo) - tomuto problému sme už venovali veľa miesta - zvyčajne sa však „uvedomelým materstvom“ chápe niečo iné. Možno to v krátkosti vystihuje nasledujúca veta: „Vedz, akým spôsobom sa žena v manželskom spolužití stáva matkou, a postupuj tak, aby si sa ňou stávala iba vtedy, keď chceš.“ Táto veta, hoci je v svojom znení adresovaná žene, sa vzťahuje i na muža, ako na jej „partnera“ v sexuálnom spolužití (manželskom), on totiž rozhoduje vo väčšine prípadov.</p>

  <p>Toto usmernenie alebo tiež program - vedomé materstvo - je teraz už výrazným programom - vyjadrené takým spôsobom, ako sa uvádza vyššie, nemusí vzbudzovať žiadne výhrady. Predsa človek je bytosť rozumná a stadiaľ vyplýva snaha o čo najplnšiu účasť vedomia vo všetkom, čo koná, je zhodná s jeho prirodzenosťou. Zhoduje sa s ňou snaha o vedomé stávanie sa matkou, otcom, pretože jedno nie je možné oddeliť od druhého. Vedomie, kedy a akým spôsobom žena a muž spolunažívajúci manželský sa môžu stať rodičmi, musí usmerňovať ich spolužitie. Za každé počatie sú totiž zodpovední pred sebou i pred rodinou, ktorú takým počatím tvoria alebo rozmnožujú.</p>

  <p>Program vedomého materstva môže ľahko skĺznuť na úroveň postojov utilitarizmu, pričom sa načrtáva konflikt s nadúžitkovou hodnotou osoby - problém, ktorému sme snáď venovali najviac miesta v tejto knižke. Jediné východisko z tohto konfliktu zhodné s charakterom osoby, a preto úplne správne, predstavuje cnosť zdržanlivosti, ktorej rámec vyznačuje do určitej miery sama príroda. Avšak dôkladné pochopenie problému opäť vyžaduje plnšie osvetlenie zo strany sexuológie.</p>

  <p>Prirodzenosť ženy reguluje počet počatí presným a akoby „úsporným“ spôsobom. Totiž v celom mesačnom cykle sa iba raz objavuje dozretá bunka vajíčka, predmet možného oplodnenia. Zo strany muža, naopak, sa manželské spolužitie spája v každom prípade s potenciálnou plodnosťou. Smerodajným pre počet potomstva je teda organizmus ženy. Oplodnenie môže nastať iba v tom momente, v ktorom to dovoľuje organizmus ženy. Dovoľuje to vtedy, keď je na to pripravený celým radom predchádzajúcich biochemických reakcií. Čas „plodnosti“ možno určiť, avšak nie všeobecne a šablónovite, lež individuálne u každej ženy osobitne. Každá žena môže pozorovať zmeny, aké sa v nej dejú v príslušnej fáze cyklu. Okrem toho jestvujú objektívne biologicko-lekárske vedecké metódy, ktoré poskytujú informácie na zistenie momentu ovulácie, čiže obdobia plodnosti.</p>

  <p>Začnime však od osvetlenia pozitívnej strany problému. V sexuológii sa hovorí o „materskom a otcovskom inštinkte“. Tak, ako sa u ženy prebúdza zvyčajne už pred narodením dieťaťa a často ešte pred jeho počatím, u muža sa zvyčajne rozvíja neskôr, niekedy dokonca až voči niekoľkoročným deťom. Materský inštinkt sa môže rozvíjať u dievčat už v období dospievania, je totiž biologicky závislý od činnosti hormónov. Pohlavný rytmus ženy sa každý mesiac pripravuje na prijatie dieťaťa a zameriava na to jej organizmus. Z toho vyplýva celé zameranie sa na dieťa, ktoré sexuológia nazýva materským inštinktom, opierajúc sa o fakt, že toto zameranie je vyvolané v značnej miere stavmi organizmu ženy, ktoré sa opakujú každý mesiac. V manželskom spolužití toto zameranie vo vedomí ženy nedominuje a ani najmenej nemusí dominovať u muža (zhodne s tým, k čomu sme prišli v úvahe na tému „Plodnosť a rodičovstvo“ v 4. kapitole). Ale spolu s manželstvom a manželským spolužitím sa vzbudzuje túžba mať dieťa ako prirodzený jav, kým opačný postoj vôle a vedomia je niečím neprirodzeným. Strach pred počatím, strach pred dieťaťom je veľmi závažným momentom v probléme vedomého materstva. Je to do určitej miery paradoxný moment. Na jednej strane vyvoláva problém „vedomého materstva“ vo forme „čo urobiť, aby bolo dieťa iba vtedy, keď je chcené, a na druhej strane ten istý strach pred dieťaťom v zásadnej miere sťažuje využívanie tých možností, ktoré v tejto oblasti ponecháva príroda.</p>

  <p>A tu sa nachádza zásadný problém - z hľadiska prírodovedno-medicínskeho, ako aj etického - regulácia počatí. Problém nie je v samotnej prírode, ktorá reguluje počet počatí prezieravým a čitateľným spôsobom. Činitele, ktoré narúšajú biologickú pravidelnosť u ženy, sú predovšetkým psychogénnej povahy. S ich činnosťou sa stretávame oveľa častejšie, než s poruchami organického charakteru. Zo psychogénnych činiteľov na prvé miesto vystupuje práve onen strach pred počatím, strach pred tehotenstvom.</p>

  <p>Je známe, že fyzická únava, zmena klímy, stresové stavy a zvlášť strach oneskorujú alebo urýchľujú menštruáciu. Strach je totiž tým závažným negatívnym podnetom, ktorý môže zničiť prirodzenú pravidelnosť pohlavného cyklu ženy. Ambulančná prax tiež potvrdzuje, že strach pred otehotnením odoberá žene „radosť spontánneho prežívania lásky“, ktorú prináša konanie zhodné s prírodou. Onen strach ako dominujúci pocit je majoritným nad ostatným a privádza k nepredvídateľným reakciám.</p>

  <p>Všetko nepriamo poukazuje na to, akým rozhodujúcim je v tejto otázke morálny postoj. Tento morálny postoj sa redukuje na dva prvky: ochotu k rodičovstvu počas spolužitia („môžem byť matkou“, „môžem byť otcom“) a tiež na ochotu zdržanlivosti, cnosti, vyplývajúce z lásky k najbližšej osobe. Iba na tejto ceste môže prísť k biologickej vyrovnanosti ženy, bez ktorej nie je možné realizovať prirodzenú reguláciu počatia. „Príroda“ u človeka je podriadená etike - pravidelný biologický rytmus ženy a z neho vyplývajúca možnosť prirodzenej regulácie počatí je veľmi úzko spojená s láskou, ktorá sa na jednej strany prejavuje v ochote k rodičovstvu, na druhej strany zasa v cnosti zdržanlivosti, v schopnosti zriekania sa a obety vlastného „ja“. Popretím lásky je egoizmus; prejavuje sa v protikladných postojoch a predstavuje najnebezpečnejší zdroj toho dominujúceho strachu, ktorý paralyzuje zdravé procesy prírody.</p>

  <p>Treba jasne povedať, že pri základe prirodzených metód sa nachádza jedna zásadná, „metóda“ cnosti - „láska a zdržanlivosť. Keď sa táto ,metóda prijme a uplatňuje v praxi, vtedy sa môže ukázať účinnou veda o sexuálnych a plodivých procesoch. Ak si totiž človek uvedomí, že oplodnenie nie je „náhodou“ či zhodou okolností, ale biologickým faktom, ktorý je starostlivo pripravovaný prírodou, pričom tieto prípravy možno v celej šírke sledovať, tak vtedy vzrastajú možnosti rozumného a s prírodou zhodného riadenia oplodnenia.</p>

  <p>Vedomé materstvo sa redukuje na dva druhy „metód“, ktoré sme už z etického hľadiska analyzovali. Sú to tzv. prirodzené metódy a umelé metódy, spočívajúce na použití antikoncepčných prostriedkov. Antikoncepčné prostriedky sú v svojej prirodzenosti škodlivé zdraviu. Biologické prostriedky okrem chvíľkovej neplodnosti môžu spôsobiť ďalekosiahle a nezvratné zmeny v organizme človeka. Chemické prostriedky sú v svojej podstate bunkovými jedmi, inak by nemali silu zabiť zárodočné bunky, a tak sú fyzicky škodlivé. Mechanické prostriedky vyvolávajú lokálne poškodenia ženských pohlavných orgánov a okrem toho narúšajú spontánnosť pohlavného aktu, čo je neznesiteľné zvlášť pre ženu.</p>

  <p>Manželia najčastejšie používajú prerušovaný akt, neuvedomujúc si dostatočne jeho dôsledky. Avšak tieto dôsledky sú nevyhnutné. Odhliadnuc od nespoľahlivosti tejto metódy zabraňovania počatiu, vzniká otázka, prečo ľudia používajú túto metódu. Na prvý pohľad je jasné, že toto správanie vyplýva výlučne z egoizmu muža. Avšak analýza ukazuje, že muž prerušujúci akt si myslí, že tým spôsobom „chráni“ ženu. Iste, hoci sa pri takomto počínaní pozbavuje žena orgazmu, otriasa sa jej nervová rovnováha, predsa zostáva nedotknutá jej základná biologická schopnosť: plodnosť. Preto tiež dokonca i samotné ženy sú neraz presvedčené, že to „neškodí“. Muž má zasa pocit, že on riadi situáciu a o nej rozhoduje. Žena si zachováva sebe vlastnú sexuálnu pasivitu, ponechávajúc zodpovednosť mužovi. V tomto postoji oboch možno nájsť určité dobro, hoci ho hľadajú na nesprávnej ceste. Ak totiž manželia došli k odôvodnenému záveru, že s počatím treba čakať, tak muž namiesto toho, aby prerušoval začatý akt, nemá sa v tej chvíli naň pod-ujímať, lež v pocite zodpovednosti má počkať až do času biologickej neplodnosti manželky. Za týmto cieľom sú obaja povinní poznať organizmus ženy a svoje rozhodnutie podmieniť dôkladným poznaním jeho funkcií. Týmto sa ale vraciame k periodickej zdržanlivosti.</p>

  <p>Prirodzené metódy sú spôsobmi riadenia plodnosti, ktoré spočívajú na periodickej zdržanlivosti, Používanie prirodzených metód si vyžaduje dôkladné znalosti o organizme ženy a o jej biologickom rytme. A okrem toho si vyžaduje pokoj a biologickú rovnováhu. Predovšetkým však je potrebné určité zriekanie sa a zdržanlivosť, a to dôkladná, zvlášť zo strany ženy. Z prirodzeného hľadiska sa sexuálny pud hlási u nej najsilnejšie v momente ovulácie a období plodných dní (nápor pudu je jedným zo symptómov tzv. ovulačného komplexu) a vlastne v tomto období sa treba zrieknuť sexuálnych vzťahov. Pre muža periodická zdržanlivosť nepredstavuje takúto ťažkosť, pretože u neho sexuálny pud nepodlieha takýmto výkyvom. Zdržanlivosť muža sa musí teda orientovať podľa symptómov, ktoré prejavuje organizmus ženy. Závažnejšou úlohou muža, než je samotný vzťah k biologickému cyklu ženy, je vytváranie psychickej atmosféry pre ich vzájomné spolužitie, bez ktorého nemôže byť reč o účinnom používaní prirodzených metód. Vyžaduje si to pravidelnú zdržanlivosť zo strany muža, a tak problém regulácie počatia zhodnej s prírodou apeluje v konečnej analýze na jeho mužský morálny postoj. Manželské spolužitie si z jeho strany vyžaduje bedlivosť, čiže pochopenie pre prežívanie ženy. V tomto zmysle vedomé materstvo apeluje na jeho zdržanlivosť, bez ktorej nie je možné zachytiť pravidelný biologický rytmus v manželstve.</p>

  <p>Je to rytmus prírody, a preto manželské spolužitie zhodné s ním je súčasne hygienické, zdravé, nezaťažené neurózami, spôsobovanými vyššie vymenovanými umelými metódami zabraňovania počatia. Nemožno však prirodzené metódy používať jednostranne a mechanicky, bez postihnutia celého biologického rytmu; ak sa používajú jednostranne a mechanicky - zavádzajú. Vzhľadom na vyššie spomínané skutočnosti, ťažko to môže byť inak. Ak ich muž a žena používajú pri plnom pochopení faktov a za súčasného uznania objektívnej cieľovosti manželstva, tak prirodzené metódy im ponechávajú pocit vedomej voľby a spontánneho prežívania, a čo je najzávažnejšie, možnosť vedomého usmerňovania prokreácie. Úsilie vložené do používania týchto metód má predovšetkým etický charakter. Bez zodpovedne pochopenej, vyformovanej cnosti zdržanlivosti, nie je možné myslieť na prirodzenú reguláciu počatia, na materstvo a tiež otcovstvo, ktoré by boli pravdivo vedomými.</p>

  <p>Problému prerušenia počatia by bolo treba venovať osobitnú štúdiu. Tu sa len niekoľkými slovami dotkneme tejto témy. Fakt umelého prerušenia tehotenstva - odhliadnuc od jeho etického hodnotenia - vo vysokom stupni spôsobuje neurózy, prejavujúce všetky znaky experimentálnych neuróz. Je to umelé pretrhnutie prirodzeného biologického rytmu, ktoré má ďalekosiahle dôsledky. Pritom vzniká obrovská, s ničím neporovnateľná trauma v psychike ženy, ktorá nemôže na tento fakt zabudnúť, nemôže sa zbaviť pocitu krivdy voči mužovi, ktorý ju do tejto situácie dostal. Umelý potrat spôsobuje okrem somatických reakcií strachovo-depresívnu neurózu s dominujúcim pocitom viny a niekedy dokonca hlbokú psychotickú reakciu. Z tohto hľadiska sú významné výpovede žien, trpiacich depresiami počas klimakterického obdobia, ktoré aj po niekoľkých desaťročiach spomínajú s ľútosťou na prerušenie tehotenstva a majú z toho dôvodu oneskorený pocit viny. Netreba dodávať, že prerušenie tehotenstva je z etického hľadiska veľmi ťažkou vinou. Preskúmavať tento problém v súvislosti s vedomým materstvom (vedomým rodičovstvom) by bolo z meritórneho hľadiska úplne nevhodné.</p>
  
</body>
</html>