<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Otcovstvo a materstvo</title>
  <link href="main.css" rel="stylesheet" type="text/css"/>
</head>

<body>

  <h3 id="toc_4">Otcovstvo a materstvo</h3>

  <p>O téme otcovstva a materstva sme už hovorili v diskusii o vzťahu plodnosti k rodičovstvu. Rodičovstvo nie je iba vonkajšia skutočnosť spojená s plodením a osobitne s narodením dieťaťa a jeho vlastnením, ale je to aj určitá vnútorná skutočnosť - princíp, ktorý musí charakterizovať lásku ženy a muža, keď žijú spolu ako manželia. A preto rodičovstvo - materstvo u ženy, otcovstvo u muža - chápané na osobnej platforme a nie iba na „biologickej“, je akoby novým kryštalizovaním lásky osôb, ktorá vyrastá už na podklade ich vyzretého zjednotenia. Nevyrastá však neočakávane, ale spočíva koreňmi v celom bytí ženy a muža. Neraz sa stretávame s tvrdením, že najmä žena prejavuje prirodzenú náklonnosť k materstvu, a to natoľko, že v manželstve skôr vyhľadáva dieťa ako muža. Túžba po dieťati je v každom prípade prejavom potenciálneho materstva. Ak sa to vyskytuje u muža, je to prejav potenciálneho otcovstva. Zdá sa, že muž má všeobecne ďalej k tejto túžbe ako žena, čo by sa dalo ľahko vysvetliť skutočnosťou, že jej organizmus sa sám od počiatku utvára pre materstvo. Keďže je pravdou, že žena sa stáva fyzicky matkou prostredníctvom muža, tak sa „vnútorné“ (psychicky i duchovne) otcovstvo muža formuje vďaka materstvu ženy. Samo fyzické otcovstvo muža nezaberá toľko miesta v jeho živote, a zvlášť v jeho organizme, ako fyzické materstvo ženy v jej živote a v jej organizme. Preto aj otcovstvo musí byť osobitne formované a vychovávané, aby predstavovalo vo vnútornom živote muža rovnako dôležité postavenie, akým je materstvo vo vnútornom živote ženy: hoci biologické skutočnosti jej to do istej miery vnucujú.</p>

  <p>Teraz hovoríme o otcovstve a o materstve predovšetkým v telesnom, biologickom význame. Je založené na “vlastnení” dieťaťa, ktorému dali život, odovzdali jestvovanie (<i>procreatio</i>). V tejto skutočnosti sa prejavuje určitá prirodzená dokonalosť bytosti: to, že môže dávať život inému, sebe podobnému, určitým spôsobom prejavuje jeho vlastnú hodnotu, súhlasne so známym latinským príslovím: „<i>Bonum est diffusivum sui</i>“ (<i>Vlastnosťou dobra je šíriť sa</i>), na ktoré sa veľmi rád odvolával sv. Tomáš, ale aj iní kresťanskí myslitelia. Aj preto možno veľmi dokonale pochopiť túžbu po dieťati, ktorá sa prejavuje nielen u ženy, ale aj u muža. On očakáva toto dieťa od ženy, a preto ju berie manželstvom do svojej starostlivosti (<i>matris - munus</i>). Obaja nachádzajú v rodičovstve potvrdenie svojej zrelosti nielen fyzickej, ale rovnako duchovnej a prísľub predĺženia vlastnej existencie. Keď každý z nich zakončí život smrťou tela, bude naďalej žiť ich dieťa, „telo z ich tela“, ale predovšetkým človek - osoba, ktorú oni obaja stvárnili rovnako zvnútra, stvárnili v nej hlavne to, čo vytvára osobovosť. Lebo osoba je v istom zmysle väčšmi „vnútrom“ než „telom“.</p>

  <p>Na tomto mieste sa dostávame k podstate nového problému. Otcovstvo a materstvo vo svete osôb sa rozhodne neobmedzuje na biologickú funkciu, na odovzdávanie života. Zasahuje oveľa hlbšie - tak hlboko, ako hlboko musí zasahovať, keďže ten, kto odovzdáva biologický život, otec či matka, je osobou. Otcovstvo a materstvo vo svete osôb je znamením osobitnej duchovnej dokonalosti. Táto spočíva vždy na akomsi „rodení“ v duchovnom zmysle, na formovaní duší. A preto toto duchovné otcovstvo a materstvo má oveľa širší záber ako telesné otcovstvo a materstvo. Otec a matka, ktorí dali deťom len biologický život, vzápätí musia s mimoriadnym vypätím sú doplniť svoje rodičovstvo výchovou, duchovným materstvom a otcovstvom. Toto duchovné rodičovstvo je však údelom aj iných ľudí okrem rodičov, rodičia sa tu musia v istom zmysle deliť s inými, či skôr zručne vkladať do svojej výchovy všetko to, čo môžu ich deti dostať od iných vo význame telesnom, duchovnom, morálnom, vnútornom.</p>

  <p>Duchovné otcovstvo a materstvo je znakom, ktorý charakterizuje vyzretú vnútornú individualitu muža a ženy. Toto duchovné otcovstvo je oveľa podobnejšie duchovnému materstvu než telesné otcovstvo telesnému materstvu. Oblasť ducha stojí mimo dosahu pohlavia. Apoštol Pavol neváhal napísať - keď mal na mysli svoje duchovné otcovstvo voči Galaťanom: „Deti moje, znovu vás v bolestiach rodím [...] (Gal 4, 19). Duchovné rodenie je symptómom zrelosti osoby a akejsi jej plnosti, ktorú chce rozdať iným (<i>“Bonum est diffusivum sui</i>“). Hľadá preto „deti“, čiže iných ľudí, najmä mladších, ktorí si vezmú to, čo chce dať. A tí, ktorí berú, stávajú sa predmetom osobitej lásky - podobne ako láska rodičov k deťom - akoby preto, lebo v nich bude ďalej žiť to, čo dozrelo v duchovnom otcovi alebo matke. A preto môžeme pozorovať rozličné prejavy tohto duchovného otcovstva a rozličné kryštalizácie tejto lásky, ktorá je s ním spätá, napríklad láska duchovných k dušiam, láska učiteľov k žiakom. Duchovné pokrvenstvo, ktoré vychádza zo spojení duší, je často silnejšie než pokrvenstvo, ktoré vzniklo len z pokrvných zväzkov. V duchovnom otcovstve či materstve je akési odovzdávanie osobovosti.</p>

  <p>Duchovné otcovstvo a materstvo ako symptóm vnútornej zrelosti ľudskej osoby je cieľom, ku ktorému je nejakým spôsobom (spôsoby sú veľmi rozdielne) povolaný každý človek, muž i žena, a to aj mimo manželstva. Toto povolanie sa v istom zmysle nachádza v evanjeliovom povolaní k dokonalosti, ktoré ukazuje ako svoj najvyšší vzor „Otca“. Človek totiž osobitne vtedy nadobúda podobnosť s Bohom - Stvoriteľom, keď sa aj v ňom sformuje predovšetkým to duchovné otcovstvo či materstvo, akého je Boh prototypom. O tom ešte budeme hovoriť v poslednej kapitole, ktorá sa dostatočne úzko spája s problematikou plodenia a rodičovstva. „Otec“ a „matka“ vo svete prírody sú dva jedince rozdielneho pohlavia, ktorým vďačí za svoj biologický život nový jedinec toho istého druhu. „Otec“ a „matka“ vo svete osôb, to sú v istom zmysle zrealizované ideály, vzory pre iné osoby, najmä pre tie, ktoré sa majú ako osoby formovať a rozvíjať vo sfére ich vplyvu. Takto sa poriadok prírody pristavuje pri skutočnostiach, ktoré sú v jeho okruhu skončené a konečné, ale vo svete osôb sa znova otvárajú, pričom siahajú po novom obsahu - po takom, ktorý nenachádzajú v samom poriadku prírody. Evanjelium učí, že tento obsah majú čerpať od samého Boha.</p>

  <p>Naproti tomu každý pokus zbaviť ľudskú veľkosť prvkov duchovného otcovstva a materstva, ako aj každý pokus odsunúť otcovstvo a rodičovstvo za hranice spoločenskej dôležitosti, sa protiví prirodzeným cestám rozvoja človeka.</p>

</body>

</html>