<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Rigoristická interpretácia</title>
</head>

<body>

  <h3 id="toc_2">Rigoristická interpretácia</h3>

  <p>Pochopenie sexuálneho pudu, jeho interpretácia má aspoň taký základný význam pre sexuálnu etiku, ako samotné pochopenie zásad, ktoré riadia medziosobové vzťahy. Tejto druhej otázke sme zasvätili prvú časť tejto kapitoly (Analýza slova „užívať“), lebo sa zdá, že je myšlienkovo skorším prvkom ako interpretácia sexuálneho pudu. Pud je vo svete osôb niečím iným, má iný význam než v celom svete prírody. Interpretácia pudu teda musí prebiehať súbežne s porozumením osoby a jej základných práv vo vzťahu k iným osobám.</p>

  <p>Ak si dostatočne uvedomujeme sformulované zásady (personalistická norma), môžeme odstrániť chybné alebo jednostranné a jednostranne zveličené interpretácie sexuálneho pudu. Taká je „libidistická“ interpretácia (touto definíciou nadväzujeme na Sigmunda Freuda a na jeho koncepciu <i>libida</i>, ktorou sa budeme zaoberať neskôr. Taká je aj rigoristická, puritánska interpretácia a tú sa pokúsime predstaviť a zhodnotiť teraz. Tým skôr, že rigoristická, puritánska interpretácia môže vytvárať dojem, že na sexuálne problémy pozerá z hľadiska kresťanského presvedčenia, spojeného s Evanjeliom, pričom súčasne skrýva v sebe postoje naturalizmu, ba dokonca senzualistického empirizmu. V svojom čase vznikla pravdepodobne preto, aby sa v praxi postavila do protikladu k tým postojom, ktoré sama teoreticky prijíma (puritanizmus a senzualistický empirizmus sa totiž historicky i geograficky nachádzajú navzájom veľmi blízko - oba sa samostatne vyvíjali v Anglicku v priebehu 17. stor.). Ale práve ten zásadný protiklad medzi teoretickými základmi a na prax nasmerovanými zámermi sa pričinil o to, že rigoristická a puritánska koncepcia upadá v inom smere do utilitarizmu, ktorý je principiálne protikladným spôsobom hodnotenia a normovania vytváraného na podklade Evanjelia. Pokúsime sa demaskovať utilitaristické črty v rigorizme.</p>

  <p>Keďže Stvoriteľ - tak by sa ten názor formoval - používa muža a ženu a ich sexuálne spolužitie na zabezpečenie existencie druhu <i>homo sapiens</i>, používa osoby ako prostriedky na dosiahnutie cieľa. Preto je manželstvo a sexuálne spolužitie dobré len preto, lebo slúži prokreácii. Muž teda koná dobre vtedy, ak používa ženu ako nevyhnutný prostriedok na dosiahnutie potomstva. Do podstaty manželstva patrí využívanie osoby ako prostriedku pre ten objektívny cieľ, ktorým je prokreácia. Takéto používanie osoby je niečím dobrým (ide o využívanie podľa prvého významu slova „užívať“). Zlé je však iba používanie v druhom význame, čiže hľadanie rozkoše v sexuálnom spolužití. Predstavuje vskutku nevyhnutnú súčasť používania v prvom význame, ale je to akási súčasť sama v sebe „nečistá“, akési <i>sui generis</i>, nevyhnutné zlo. To zlo však musíme tolerovať. lebo ho nemožno vylúčiť.</p>

  <p>Tento názor nadväzuje na tradíciu manicheizmu, ktorý Cirkev odsúdila v prvých storočiach. V skutočnosti neodvrhuje manželstvo ako niečo, čo je samo o sebe zlé a nečisté alebo „telesné“ - ako tvrdili manichejci - ale uspokojuje sa s potvrdením prípustnosti manželstva vzhľadom na dobro druhu. Predsa však interpretácia sexuálneho pudu, akú nachádzame v tomto náhľade, môže byť údelom len veľmi jednostranných spiritualistov. Práve pre svoju jednostrannosť a prehnanosť v jednom smere upadajú do toho, čo sa Evanjelium a Cirkev usilujú odstrániť. V základoch tohto nesprávneho náhľadu je chybné chápanie vzťahu Boha - prvotnej príčiny - k tým druhým príčinám, ktoré sú osoby. Muž a žena, ktorí sa spájajú v sexuálnom spolužití, spájajú sa ako rozumné a slobodné osoby a ich zjednotenie má morálnu hodnotu, keď je kryté opravdivou manželskou láskou. Ak teda možno povedať, že Stvoriteľ „si slúži“ sexuálnym zjednotením osôb na realizáciu sebou samým nasmerovaného poriadku jestvovania v rámci druhu <i>homo sapiens</i>, rozhodne nemožno udržať to, že Stvoriteľ tým samým užíva osoby len ako prostriedok na dosiahnutie cieľa, ktorý sám určil.<sup><a id="b27" href="footnotes.xhtml#f27">27</a></sup></p>

  <p>Stvoriteľ totiž tým, že dal mužovi a žene rozumovú prirodzenosť a schopnosť vedomého rozhodovania o svojich činoch, dal im tým možnosť samostatne si vyberať cieľ, ku ktorému vedie prirodzenou cestou sexuálne spolužitie. Avšak tam, kde si môžu dve osoby spoločne vybrať určité dobro ako cieľ, tam jestvuje aj možnosť lásky. Stvoriteľ teda nepoužíva osoby len ako prostriedok alebo nástroj svojej stvoriteľskej moci, ale otvára pred nimi možnosť osobitého realizovania lásky. Je v ich moci, či svoje sexuálne spolužitie postavia na úrovni lásky, na úrovni vlastnej osobám, či pod touto úrovňou. Vôľou Stvoriteľa je však nielen zachovanie rodu sexuálnym spolužitím, ale jeho zachovanie na zásade lásky, ktorá je dôstojná osôb. K takému chápaniu vôle Stvoriteľa nás nútia Evanjeliá tým obsahom, ktorý sa nachádza v prikázaní lásky.</p>

  <p>Ale súčasne a napriek tomu, čo vnucuje jednostranný spiritualizmus puritánskych rigoristov, objektívnej dôstojnosti sa neprotiví skutočnosť, že v láske, ktorú realizujú v manželstve, je obsiahnuté sexuálne užívanie. V tomto prípade ide o to, čo sme zahrnuli pod druhý význam slova „užívať“. Rigoristická interpretácia chce práve toto umelo vylúčiť alebo aspoň obmedziť. A preto ten druhý význam slova „užívať“ v nej ostáva akoby dominantný, akoby určoval samostatný cieľ, ktorý by bolo potrebné oddeliť jednak od činnosti pudu, jednak od lásky osôb. A to je znova, ako sme videli už predtým, základná téza utilitarizmu: rigorizmus sa usiluje prekonať na základe praxe to, čo akceptuje na základe teórie. Zatiaľ však táto mnohotvárna príjemnosť spojená s odlišnosťou pohlaví, či dokonca priamo sexuálna rozkoš spojená s manželským spolužitím, nemôže byť chápaná ako oddelený cieľ činnosti, lebo vtedy, hoci neuvedomene, začíname zaobchádzať s osobou ako s prostriedkom na dosiahnutie toho cieľa, čiže ako s výlučne úžitkovým predmetom.</p>

  <p>Etickým problémom je sexuálne užívanie bez redukovania osoby na „predmet užívania“. Rigorizmus, ktorý sa jednostranne usiluje o prekonanie sexuálneho <i>uti</i>, nevyhnutne k nemu vedie, hoci len v oblasti úmyslu. Jedinou cestou na prekonanie tohto <i>uti</i> je prijať popri ňom druhú, podstatne odlišnú možnosť, ktorú svätý Augustín označil slovom <i>frui</i>. Jestvuje však radosť zhodná s prirodzenosťou sexuálneho pudu a súčasne prispôsobená úrovni osôb, ktorá v širokej oblasti lásky medzi ženou a mužom vyplýva zo spoločného konania, zo vzájomného porozumenia a z harmonického uskutočňovania spoločne vybraných cieľov. Túto radosť, toto <i>frui</i> môže poskytnúť tá mnohotvárna príjemnosť, spojená s odlišnosťou pohlavia a tiež sexuálna rozkoš, ktorú so sebou prináša manželské spolužitie. Túto radosť mal Stvoriteľ na mysli a spojil ju s láskou ženy a muža, nakoľko sa táto láska na základe sexuálneho pudu správne stvárňuje, čiže tak, ako to zodpovedá človeku ako osobe.</p>

</body>

</html>