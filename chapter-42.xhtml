<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Hodnota ustanovizne</title>
  <link href="main.css" rel="stylesheet" type="text/css"/>
</head>

<body>

  <h3 id="toc_3">Hodnota ustanovizne</h3>

  <p>Predchádzajúce úvahy nás pripravili na pochopenie hodnoty ustanovizne manželstva, lebo manželstvo nemožno chápať ako pohlavné spolužitie nejakého ľudského páru, muža a ženy, ale musíme v ňom vidieť ustanovizeň. Hoci niet pochybností o tom, že o tejto ustanovizni reálne rozhoduje telesné spolužitie daných osôb <i>y</i> a <i>x</i> (z toho pochádza staré latinské úslovie: „Matrimonium facit copula“ - spolužitie vytvára manželstvo), predsa však samo spolužitie mimo rámca ustanovizne ešte nie je manželstvom. Slovo „ustanovizeň“ znamená toľko, čo „ustanovenie“ alebo „zriadenie“, ktoré vyplýva z poriadku spravodlivosti. Vieme však, že poriadok spravodlivosti sa dotýka medziľudských vzťahov a spoločných záležitostí (zámenná spravodlivosť, spoločná spravodlivosť). Manželstvo je teda medziľudskou záležitosťou a verejnou vecou.</p>

  <p>Sama skutočnosť sexuálneho spolužitia dvoch osôb, muža a ženy, má intímny charakter, a to z príčin, o ktorých už bola reč v predchádzajúcej kapitole (analýza studu). Samozrejme, obe osoby, ktoré sa ho zúčastňujú, patria do spoločnosti a pre mnohé príčiny musia ospravedlniť pred spoločnosťou toto svoje spolužitie. Takéto ospravedlnenie predstavuje práve ustanovizeň manželstva. Nejde tu výhradne o ospravedlnenie v zmysle legalizovania, zosúladenia so zákonom. „Ospravedlniť“ znamená „urobiť spravodlivým“. Nemá to však nič spoločné s ospravedlňovaním sa, s uvádzaním poľahčujúcich okolností, ktoré akoby odôvodňovali súhlas s niečím, čo je v podstate zlé.</p>

  <p>Potreba ospravedlniť spolužitie muža a ženy voči spoločnosti vyplýva nielen zo zvyčajných následkov tohto spolužitia, ale aj zo zreteľa na osoby, ktoré sa ho zúčastňujú, osobitne však so zreteľom na ženu. Bežným dôsledkom pohlavného spolužitia muža a ženy je potomstvo. Dieťa je novým človekom spoločnosti - spoločnosť ho musí prijať, ba dokonca (ak predpokladáme dostatočne vysoko organizovanú spoločnosť) zaregistrovať. Narodenie dieťaťa spôsobí, že zväzok medzi mužom a ženou, ktorý je opretý o sexuálne spolužitie, sa stáva rodinou. Sama rodina už je malou spoločnosťou, od ktorej závisí vo svojej podstate každé veľké spoločenstvo, napríklad národ, štát, Cirkev. Je pochopiteľné, že veľká spoločnosť sa usiluje dávať pozor na proces svojho neustáleho budovania cez rodinu. Rodina je najelementárnejšou ustanovizňou, spojenou so základmi ľudského jestvovania.<sup><a id="b63" href="footnotes.xhtml#f63">63</a></sup> Vychádza z veľkej spoločnosti, ktorú sama neustále vytvára, ale súčasne sa od nej odčleňuje, má svoj vlastný charakter a svoje vlastné ciele. Jedno i druhé, teda súčasne imanencia rodiny v spoločnosti, ako aj jej svojská autonómia a nenarušiteľnosť musia nájsť odozvu v zákonodarstve. Východiskom je tu prirodzené právo - objektivizovanie toho poriadku, ktorý vyplýva zo samej prirodzenosti rodiny.</p>

  <p>Rodina je ustanovizeň, ktorej základy vytvára manželstvo. Nie je možné v živote veľkého spoločenstva dať právne postavenie rodine, ak nedáme právne postavenie manželstvu. To však neznamená, že manželstvo treba chápať výhradne ako prostriedok na dosiahnutie cieľa, ktorým je rodina. Hoci manželstvo prirodzené vedie k jej vzniku a musí byť voči nej otvorené, predsa sa iba tým <i>manželstvo v rodine vôbec nestráca</i>. Zachováva si svoju svojbytnosť ako ustanovizeň, ktorej vnútorná štruktúra je iná, odlišná od vnútornej štruktúry rodiny. Rodina má štruktúru spoločenstva, v ktorej otec, aj matka - každý svojím spôsobom - sú vedením a deti sú tomuto vedeniu podriadené. Manželstvo ešte nemá štruktúru spoločenstva, ale má medziosobnú štruktúru - je to zväzok dvojice osôb, ich spojenie a zjednotenie.</p>

  <p>Odlišný charakter ustanovizne manželstva ostáva aj vtedy, keď sa manželstvo rozrastie do rodiny. To sa však z rozličných príčin nemusí stať, ale nedostatok rodiny vôbec neodoberá manželstvu jeho charakter. Vnútorná a podstatná príčina jestvovania manželstva totiž nespočíva v záujme, aby vznikla rodina, ale predovšetkým v tom, aby sa ustanovilo trvalé osobné zjednotenie muža a ženy, ktoré vychádza z lásky. Manželstvo slúži predovšetkým jestvovaniu, ale vychádza z lásky. Plnú hodnotu ustanovizne má aj také manželstvo, ktoré je bez viny manželov bezdetné. Iné je, že manželstvo plnšie slúži láske a jestvovaniu, keď sa stáva rodinou. Aj takto treba chápať myšlienku, ktorá je v tvrdení: prokreácia je prvoradým cieľom manželstva. Manželstvo, ktoré nemôže naplniť tento cieľ, však preto nestráca zmysel ako ustanovizeň s medziosobovým charakterom. Naproti tomu realizovanie prvoradého cieľa manželstva si vyžaduje, aby sa v ňom čo najplnšie realizoval tento medziosobový charakter, aby bola láska manželov čo najviac vyzretá a tvorivá. Treba dodať, že ak je už v nejakej miere vyzretá, ešte väčšmi dozrieva prokreáciou.</p>

  <p>Manželstvo je teda osobitnou ustanovizňou s výrazne načrtnutou medziosobovou štruktúrou. Táto ustanovizeň sa rozrastá na rodinu, stáva sa ňou, ba v istom zmysle sa s ňou stotožňuje, ale predsa treba povedať, že tak, ako rodina preniká manželstvom, tak manželstvo preniká rodinou, pričom sa ňou potvrdzuje a v nej aj dosahuje pre seba potrebnú plnosť. Preto napríklad starí manželia, ktorí žijú obklopení už nielen svojimi deťmi, ale aj rodinami svojich detí a po čase aj vnukov, vytvárajú uprostred tejto už niekoľkostupňovej rodiny „ustanovizeň“, jednotu a celok súčasne, ktorá v zhode so svojím podstatným medziosobovým charakterom jestvuje a žije svojimi vlastnými zákonitosťami. Práve preto je ustanovizňou. Ale zákony, o ktoré sa opiera jej jestvovanie, musia vyplývať z podstaty personalistickej normy, lebo len to môže zabezpečiť skutočne osobný charakter zjednotenia dvojice osôb. Spoločenský systém rodiny je dobrý, keď umožňuje a udržiava práve takýto charakter manželstva. Preto napríklad rodina, ktorá povstala z polygamie, hoci je ako rodina početnejšia, je silnejšou spoločnosťou (napríklad rodiny patriarchov Starého zákona), predsa jej morálna hodnota je podstatne nižšia než rodiny, ktorá vyrástla z monogamického manželstva. V systéme tej druhej sa oveľa mocnejšie prejavuje hodnota osôb a hodnota lásky ako trvalého zjednotenia týchto osôb (čo samo osebe má veľký výchovný význam), kým v systéme rodiny, ktorá pochádza z polygamie, sa väčšmi prejavuje biologická plodnosť a početný rozvoj než hodnota osoby a osobná hodnota lásky.</p>

  <p>Význam ustanovizne manželstva je v tom, že v celom rozsahu spoločenského života ospravedlňuje pohlavné spolužitie daného páru osôb <i>y</i> a <i>x</i>. Je to dôležité nielen so zreteľom na dôsledky tejto skutočnosti - o čom už bola reč - ale aj so zreteľom na samé osoby, ktoré sa na tom zúčastňujú. Je to rovnako dôležité so zreteľom na morálne kvalifikovanie ich lásky, ktorá si vyžaduje isté postavenie voči iným ľuďom. A možno nikde inde tak ako tu sa neprejavuje, že človek je súčasne spoločenskou bytosťou. Ide teda o to, aby „láska“, ktorá psychologicky oboch (<i>y</i> a <i>x</i>) opodstatňuje a upravuje v istom zmysle ich spolužitie, nadobudla právo a rešpekt medzi ľuďmi.</p>

  <p>Spočiatku sa im (<i>y</i> a <i>x</i>) môže zdať, že to nie je dôležité, ale po čase musia spozorovať, že bez tohto práva chýba ich láske čosi veľmi podstatné. Pociťujú, že musí dozrieť natoľko, aby ju bolo možné prejaviť pred spoločnosťou. Iná je potreba ukrývať sa so sexuálnym spolužitím, ktoré vyplýva z lásky, a niečo iné je potreba uznania samotnej lásky ako zjednotenia osôb zo strany spoločnosti. Láska potrebuje toto uznanie, bez neho sa necíti celkom sebou. A vôbec nie je len vecou rozdielu významov, ktorý sa spája so slovami „milenka“, „súložnica“, „koketa“ a podobne a „žena‘‘, „manželka“, „snúbenica“ (všetky tieto slová označujú ženu, ale týkajú sa aj muža). Zastieranie rozdielu významov je niečím dohodnutým a konvenčným, zastieranie toho rozdielu významov a samotný rozdiel - niečím prvotným, prirodzeným a zásadným. Napríklad výraz „milenka“ v svojom súčasnom významovom sfarbení hovorí, že vzťah daného muža k „tej“ žene je na úrovni užívania „predmetu“ v spolužití a v sexuálnom vzťahu, kým výraz „žena“, „manželka“ alebo aj „snúbenica“ („verenica“) hovorí o spoločnom podmete lásky, ktorá má plnú osobnú, a tým aj spoločenskú hodnotu.</p>

  <p>Taký význam má aj ustanovizeň manželstva. Uprostred spoločenstva, ktoré uznáva zdravé etické zásady a podľa nich aj žije (bez farizejstva a bez prudérie), je potrebná nato, aby svedčila o vyzretosti zjednotenia muža a ženy, čo ich natrvalo spája. Aj v tejto funkcii je ustanovizeň manželstva potrebná nielen so zreteľom na spoločnosť, s ohľadom na iných ľudí, ktorí do nej patria, ale aj - a to predovšetkým - so zreteľom na osoby, ktoré do manželstva vstupujú. Dokonca aj vtedy, keby okolo neboli nijakí ľudia, by bola pre nich ustanovizeň manželstva potrebná (možno dokonca akási jeho „forma“, obrad, rozhodujúci o vytvorení tejto ustanovizne oboma zúčastnenými stranami <i>y</i> a <i>x</i>). Hoci by sa ustanovizeň mohla vytvoriť len na základe faktov, uprostred ktorých by bol rozhodujúci práve fakt sexuálneho spolužitia, predsa by sa od nich zásadne odlišovala. Skutočnosti sexuálneho spolužitia muža a ženy si vyžadujú ustanovizeň manželstva ako svoj prirodzený rámec, ustanovizeň opodstatňujúca spolužitie predovšetkým vo vedomí samotných osôb, ktoré sa zúčastňujú sexuálneho spolužitia.</p>

  <p>Pohľad na to nám môže uľahčiť aj skutočnosť, že latinské slovo <i>matrimonium</i>, ktoré zodpovedá nášmu slovu „manželstvo“, osobitne prízvukuje „stav matky“, ako keby chcelo pripomenúť všeobecnú zodpovednosť za materstvo tej ženy, s ktorou daný muž manželský žije. Zodpovednosť za materstvo je problém, ku ktorému sa ešte vrátime. Zatiaľ stačí povedať, že skutočnosť sexuálneho spolužitia „manželov“ si rozhodne vyžaduje rámec ustanovizne <i>matrimonium</i>, a to zo zreteľom na samotný vzťah osoby k osobe. Sexuálne spolužitie mimo manželstva <i>ipso facto</i> stavia osobu do polohy predmetu užívania druhou osobou. Ktorú pre ktorú? Nie je vylúčené, že sa do takejto polohy dostane aj muž vo vzťahu k žene, ale vždy je v takejto polohe žena vo vzťahu k mužovi. Ľahko tu možno urobiť záver (kontrastom), hoci aj zo samej analýzy slova <i>matrimonium</i>. Sexuálne spolužitie „manželské“ mimo rámca ustanovizne manželstva je vždy, ak to berieme objektívne, krivda pre ženu. Je ňou vždy, aj vtedy, keď k tomu ona sama dáva súhlas, alebo aj vtedy, keď sama po ňom túži a žiada si ho.</p>

  <p>Aj preto je morálnym zlom „cudzoložstvo“ v najširšom význame tohto slova. V takomto význame ho používa Sväté písmo v Dekalógu a v Evanjeliách. Ide nielen o sexuálne spolužitie so ženou, ktorá je „cudzou ženou“, ale o spolužitie s každou ženou, ktorá nie je „vlastnou manželkou“, a to bez ohľadu na to, či má manžela alebo nie. Zo strany ženy však ide o spolužitie s mužom, ktorý nie je „jej manželom“. Súhlasne s analýzou čistoty, ktorú sme robili v predchádzajúcej kapitole, odvodenina takto chápaného „cudzoložstva“ je aj vo vnútorných, „skutkoch“, napríklad v samom požiadaní (porovnaj s už niekoľkokrát citovanou vetou Mt 5, 28). Je zrejmé, že cudzoložstvo vzniká najmä vtedy, keď sa tieto „skutky“ týkajú osoby, ktorá je „cudzou manželkou“ alebo „cudzím manželom“, vtedy má v sebe oveľa väčšie morálne zlo, ktoré vyplýva z narušenia poriadku spravodlivosti, z prekročenia hranice medzi „vlastným“ a „cudzím“. Táto hranica sa prekračuje nielen vtedy, keď sa siaha po jednoznačne „cudzom“, ale vždy, keď sa siaha po „nie vlastnom“.<sup><a id="b64" href="footnotes.xhtml#f64">64</a></sup> O tom, čo je vlastné - o vzájomnom náležaní si osôb - rozhoduje v tomto prípade ustanovizeň manželstva. Dodajme to, čo sme už odôvodnili predtým, že je plnohodnotná len pri splnení podmienky monogamie a nerozlučiteľnosti.</p>

  <p>Všetko, čo sme tu povedali, aby sme poukázali na morálne zlo „cudzoložstva“, potvrdzuje, že morálne zlé je každé sexuálne spolužitie muža a ženy mimo ustanovizne <i>matrimonium</i>, a to tak predmanželské vzťahy, ako aj mimomanželské. Morálne je o to väčšmi zlá takzvaná programová „voľná láska“, lebo tá odvrhuje ustanovizeň manželstva alebo redukuje jej rolu v oblasti spolužitia muža a ženy. Podľa programu „voľnej lásky“ hrá ustanovizeň manželstva nepodstatnú úlohu. Predchádzajúca analýza poukázala na to, že manželstvo zohráva vlastnú, podstatnú a nevyhnutnú úlohu, lebo bez ustanovizne <i>matrimonium</i> osobu v sexuálnom spolužití zrazí sila skutočnosti do polohy predmetu užívania druhou osobou (<i>x</i> pre <i>y</i>), čo sa v celej šírke protiví požiadavkám personalistickej normy, bez ktorej nemožno myslieť na spolužitie osôb, ktoré zotrváva na osobnej úrovni. Manželstvo je ako ustanovizeň nenahraditeľné pre ospravedlnenie spolužitia muža a ženy („ako manželov“) predovšetkým voči nim samým, ale súčasne voči spoločnosti. Keď hovoríme o „ospravedlnení“, je zrejmé, že ustanovizeň manželstva vyplýva z objektívneho poriadku spravodlivosti.</p>

  <p>Okrem toho vystupuje <i>potreba ospravedlniť</i> spolužitie muža a ženy pred Bohom-Stvoriteľom. Aj to si vyžaduje objektívny poriadok spravodlivosti. Pravdaže, dôkladná analýza nás vedie k presvedčeniu, že ospravedlnenie skutočnosti spolužitia muža a ženy ako „manželov“ pred Stvoriteľom je základom všetkého jeho ospravedlnenia tak „vo vnútri“ - medzi nimi, ako aj „navonok“ - pred spoločnosťou. Iné je, že urobiť takúto analýzu a prijať závery z nej plynúce je schopný iba náboženský človek, to znamená, uznávajúci jestvovanie Boha-Stvoriteľa a prijímajúci to, že všetko bytie vo vesmíre, ktorý nás obklopuje, je stvorené Bohom a jedným z nich je aj človek - osoba. V pojme „stvorenie“ je obsiahnutý zvláštny druh závislosti od Stvoriteľa, je to závislosť v jestvovaní (byť stvoreným - závisieť v jestvovaní). Z tejto závislosti potom vyplýva osobitné vlastnícke právo Stvoriteľa voči všetkému stvoreniu (<i>dominium altum</i>). Stvoriteľ je v najpodstatnejšom vlastníctve každého z nich, lebo o každom z nich rozhoduje napokon jestvovanie a to pochádza od Stvoriteľa. Určitým spôsobom „je všetko Jeho“, rovnako aj to, čo stvorenie v sebe samom „vytvorilo“, vychádza z jestvovania; konanie stvorení ide v smere rozvíjania toho, čo sa reálne skrýva v každom z nich vďaka tomu, že jestvuje.</p>

  <p>Človek sa odlišuje od zvyšku stvorení viditeľného sveta tým, že je schopný toto chápať rozumom. Rozumnosť súčasne určuje základ osobovosti, tá podmieňuje „vnútro“ a duchovnosť bytia a života osoby. Vďaka svojej rozumnosti človek chápe, že je vlastníctvom seba samého (<i>sui iuris</i>) a súčasne je ako stvorenie vlastníctvom Stvoriteľa a prežíva Jeho právo vlastníctva so zreteľom na seba. Takýto stav vedomia sa musí vytvoriť v človeku, ktorého rozum je osvietený vierou. Rozum mu umožňuje aj spoznať a prikazuje mu uznať to isté u druhého človeka, u inej osoby, ktorá je preto vlastníctvom samej seba a súčasne ako stvorenie vlastníctvom Stvoriteľa. Aj z toho vyplýva tá dvojitá potreba ospravedlnenia pohlavného spolužitia muža a ženy ustanovizňou manželstva. Lebo skutočnosť spolužitia spôsobuje, že osoba (<i>x</i>) sa istým spôsobom stáva vlastníctvom druhej osoby (<i>y</i>), čo súčasne platí aj opačne - <i>y</i> je vlastníctvom <i>x</i>. Ak teda jestvuje potreba ospravedlniť túto skutočnosť vo vzájomnom vzťahu <i>y-x, x-y</i>, tak súčasne jestvuje objektívna potreba ospravedlniť ho pred Stvoriteľom. Je však iné, že túto potrebu chápu len nábožensky založení ľudia. „Náboženský človek“ totiž znamená nielen „človek schopný náboženského prežívania“ (ako sa najčastejšie chápe), ale predovšetkým to, že „človek je pred Bohom-Stvoriteľom spravodlivý“.</p>

  <p>Tu sa nájdeme na prahu pochopenia „sviatostnosti“ (sakramentálnosti) manželstva. Podľa učenia Cirkvi je ono sviatosťou od počiatku, teda od chvíle stvorenia prvého ľudského páru. „Prirodzená sviatosť“ bola neskôr v Evanjeliách ešte väčšmi vyzdvihnutá ustanovením alebo skôr zjavením sviatosti milosti s ňou spojenej. Latinské slovo <i>sacramentum</i> znamená tajomstvo, avšak tajomstvo v tom najvšeobecnejšom význame toho slova je to, čo nie je v celom rozsahu poznané, lebo nie je v celom rozsahu viditeľné, pretože sa nenachádza v bezprostrednej zmyslovej skúsenosti. Teda mimo poľa tejto skúsenosti, v oblasti už len samého „pochopenia“ sa nachádza aj právo vlastníctva, aké má každá z osôb vo vzťahu k sebe samej, tým väčšmi však to <i>dominium altum</i>, ktoré má vo vzťahu ku každej z nich Stvoriteľ. Keď však to najvyššie právo vlastníctva prijmeme - a prijíma ho každý nábožensky založený človek - vtedy musí manželstvo hľadať ospravedlnenie predovšetkým v Jeho očiach, musí predpokladať Jeho súhlas. Nestačí, že žena manželstvom odovzdá svoju osobu mužovi a že on jej odovzdá svoju. Ak je každá z týchto osôb súčasne vlastníctvom Stvoriteľa, musí so zreteľom na to aj On odovzdať jeho jej a ju jemu, ale v každom prípade musí schváliť ich vzájomné odovzdanie sa obsiahnuté v ustanovizni manželstva.<sup><a id="b65" href="footnotes.xhtml#f65">65</a></sup></p>

  <p>Tento súhlas nemôže podliehať zmyslom, možno ho iba „chápať“ na základe prirodzeného poriadku. Manželstvo ako <i>sacramentum naturae</i> nie je nič iné ako ustanovizeň - <i>matrimonium</i> - vychádzajúca z chápania práva Stvoriteľa na osoby, ktoré ho uzatvárajú. Manželstvo ako <i>sacramentum gratiae</i> predpokladá predovšetkým úplné pochopenie tohto práva. Naproti tomu však sviatosť manželstva vyrastá na základe presvedčenia - za ktoré vďačíme Evanjeliu, že ospravedlnenie človeka pred Bohom sa uskutočňuje zásadne milosťou.<sup><a id="b66" href="footnotes.xhtml#f66">66</a></sup> Milosť človek dostáva sviatosťami, ktoré udeľuje Cirkev, obdarená Kristom na tento účel mocou v nadprirodzenom poriadku. A aj preto sviatosť manželstva v plnom rozsahu uspokojuje potrebu ospravedlniť skutočnosť manželského spolužitia pred Bohom-Stvoriteľom. Tým možno vysvetliť aj to, že ustanovenie manželstva prišlo súčasne s definitívnym zjavením nadprirodzeného poriadku.</p>

</body>

</html>