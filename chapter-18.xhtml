<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Problém vzájomnosti</title>
  <link href="main.css" rel="stylesheet" type="text/css"/>
</head>

<body>

  <h3 id="toc_6">Problém vzájomnosti</h3>

  <p>Teraz prejdeme k problému vzájomnosti. Ten káže pozrieť sa na lásku muža a ženy nielen ako na lásku <i>x</i> ku <i>y</i> a <i>y</i> ku <i>x</i>, ale ako na niečo, čo jestvuje <i>medzi</i> nimi. Vzájomnosť je úzko spojená s láskou „medzi“ mužom a ženou. Láska nie je len niečím v žene a niečím v mužovi - v takom prípade by totiž boli vlastne dve lásky - ale je niečím spájajúcim a jedným. Keď to posudzujeme číselne a psychologicky, sú dve lásky, ale tie dve samostatné skutočnosti sa spájajú a vytvárajú jeden celok - v istom zmysle jedno bytie - v ktorom sú zaangažované dve osoby.</p>

  <p>V súvislosti s tým jestvuje vzťah „ja“ ku „my“. Každá osoba je nejakým „ja“, jediným a neopakovateľným. Toto „ja“ má svoje vnútro a vďaka nemu je akoby malým svetom, ktorý je v jestvovaní závislý od Boha, ale súčasne je samostatný v hraniciach sebe vlastných. Cesta od jedného „ja“ k druhému vedie cez slobodnú vôľu, cez jej zaangažovanie sa. Táto cesta však môže viesť len v jednom smere, napríklad od <i>x</i> ku <i>y</i>. Vtedy je láska k osobe jednostranná. Má skutočne svoj výrazný a autentický psychologický profil, ale nemá tú objektívnu plnosť, akú jej dáva vzájomnosť. Vtedy je to neopätovaná láska. Avšak vieme, že neopätovaná láska sa spája s pocitom nepríjemnosti a s utrpením. Takáto láska neraz veľmi dlho zotrváva v svojom podmete, v osobe, ktorá ju prežíva, ale deje sa to silou vnútornej naviazanosti, čo však lásku deformuje a odoberá jej vlastný charakter. Neopätovaná láska je odsúdená najprv na živorenie v svojom podmete a neskôr na postupné odumieranie. Neraz dokonca odumieraním spôsobuje, že spolu s ňou súčasne odumiera aj sama schopnosť milovať. Vždy však nedochádza k tejto krajnosti.</p>

  <p>V každom prípade dosť zreteľne vidno, že láska nie je vo svojej prirodzenosti niečím jednostranným, ale niečím obojstranným, niečím „medzi“ osobami, niečím spoločným. Jej plné jestvovanie je medziosobové a nie individuálne. Je úzko spätá so silou spájania sa a zjednocovania a protikladná k deleniu a izolovaniu sa. K plnosti lásky je potrebné, aby sa cesta od <i>x</i> k <i>y</i> stretla s cestou od <i>y</i> k <i>x</i>. Obojstranná láska vytvára predpoklad na to, aby z dvoch „ja“ vzniklo jedno „my“. V tom spočíva jej prirodzená dynamika. Aby povstalo „my“, nestačí len obojstranná láska, lebo v nej sú okrem iného aj dve „ja“, hoci s plnou dispozíciou na to, aby sa stali jedným „my“. O vzniku toho „my“ v láske rozhoduje vzájomnosť. Vzájomnosť poukazuje na to, že láska dozrela, že sa stala niečím „medzi“ osobami, že vytvorila spoločenstvo. V tom sa realizuje jej plná prirodzenosť a vzájomnosť do nej patrí.</p>

  <p>To vrhá na celý problém nové svetlo. Predtým sme potvrdili, že do prirodzenosti lásky patrí aj zaľúbenie, aj túžba (žiadostivosť), ale aj žičlivosť. Láska žiadostivá a láska žičlivosti sa od seba neodlišujú natoľko, aby sa museli navzájom vylučovať - <i>y</i> si môže želať <i>x</i> ako dobro pre seba, ale súčasne si môže želať aj dobro pre <i>x</i>, a to dokonca bez ohľadu na to, že <i>x</i> je preň dobrom. Prejavuje sa to novým spôsobom vo svetle pravdy o vzájomnosti. Keď si totiž <i>y</i> želá lásku <i>x</i> ako odpoveď na svoju lásku, želá to druhej osobe predovšetkým ako spolutvorcovi lásky, nie ako predmetu žiadostivosti. „Zištnosť“ lásky by teda spočívala len v tom, že hľadá odpoveď, a tou odpoveďou je vzájomná láska. Keďže vzájomnosť patrí do prirodzenosti lásky, rozhoduje o jej medziosobovom profile, ťažko hovoriť o „zištnosti“. Želanie si vzájomnosti nevylučuje nezištný charakter lásky. Vzájomná láska, samozrejme, môže byť od základu nezištná, akokoľvek to, čo vytvára obsah žiadostivej lásky medzi ženou a mužom, nachádza v nej plné uspokojenie. Vzájomnosť prináša so sebou syntézu lásky žiadostivej a lásky žičlivej. Láska žiadostivá dáva o sebe vedieť najmä vtedy, keď jedna z osôb začína žiarliť „na druhú“, keď sa bojí jej nevernosti.</p>

  <p>Je to osobitný problém, ale taký dôležitý v celej láske medzi ženou a mužom, ako je dôležitý v manželstve. Žiada sa tu pripomenúť, čo o vzájomnosti povedal Aristoteles vo svojej rozprave o priateľstve (<i>Nikomachova etika</i>, VIII. a IX. kniha). Podľa Aristotela <i>môže byť vzájomnosť rôzna a o tom rozhoduje charakter dobra, o ktoré sa vzájomnosť opiera a spolu s ním i celé priateľstvo</i>. Ak je to dobro skutočné (náležité dobro), je vzájomnosť niečím hlbokým, vyzretým a do istej miery nevzrušujúcim. Ak je vzájomnosť určovaná len ziskom, úžitkom (užitočné dobro) alebo príjemnosťou, vtedy je niečím plytkým a nestálym. Hoci je vzájomnosť vždy „medzi“ osobami, v podstatnej miere závisí od toho, čo do nej obe vnášajú. Z toho vyplýva aj to, že každá z osôb - tak <i>x</i>, ako aj <i>y</i> - zaobchádza so vzájomnosťou v láske nie ako s niečím nadosobným, ale ako s niečím naskrze osobným.</p>

  <p>Nadväzujeme na myšlienky Aristotela: ak tým, čo obe osoby vnášajú do vzájomnej lásky, je ich osobná láska, láska s plnou etickou hodnotou cnosti - vtedy sama vzájomnosť dostáva znaky dôkladnej stálosti, pevnosti. Tým vysvetľujeme tú dôveru k druhej osobe, ktorá oslobodzuje od podozrení a od žiarlivosti - dôvera, ktorá tak výrazne určuje to, že láska je skutočným dobrom dvojice ľudí. To, že sa možno na druhého človeka spoliehať, uvažovať o ňom ako o priateľovi, ktorý nesklame, je pre toho, kto miluje, zdrojom pokoja a radosti. Pokoj a radosť sú plody lásky veľmi úzko späté s jej samou podstatou.</p>

  <p>Ak je však - naopak - tým, čo vnášajú obe osoby do vzájomnej lásky, len alebo predovšetkým žiadostivosť zameraná na užívanie a hľadanie príjemností, tak ani sama vzájomnosť nemá tie znaky, o ktorých sme hovorili. Nemožno mať dôveru k druhému človeku, keď vieme alebo cítime, že je zameraný len na užívanie si príjemností ako na jediný cieľ. Rovnako nemožno mať túto dôveru vtedy, keď sa sám predovšetkým na to zameriava. Na tomto mieste „sa pomstí“ zvláštna vlastnosť lásky, ktorej silou sa vytvára ono medziosobové spoločenstvo. Postačí, aby jedna z osôb vniesla utilitárny postoj, a potom už problém „vzájomnej lásky“ rodí veľa podozrení a žiarlivosti. Podozrievavosť a žiarlivosť často vyplývajú zo slabosti človeka. Ľudia, ktorí do svojej lásky vnášajú dobrú vôľu, sú tí, ktorí sa usilujú oprieť vzájomnosť o „náležité dobro“ - o cnosť, možno ešte nedokonalú, avšak skutočnú. Spoločný život im dáva stálu spôsobilosť usmerňovania svojej dobrej vôle a jej dopĺňania cnosťou. Spoločný život sa stáva školou dokonalosti.</p>

  <p>Je to však inak, keď obe osoby alebo jedna z nich vnášajú do „vzájomnej lásky“ len konzumné postoje. Žena a muž si môžu navzájom poskytnúť sexuálne potešenie, môžu si byť navzájom zdrojom rozličného úžitku, samo potešenie a zmyselná rozkoš však nie sú spájajúcim a jednotiacim dobrom ľudí na dlhodobejší cieľ, ako to neobyčajne výstižne vyriekol Aristoteles. <i>„Žena a muž - ak ich „vzájomnú lásku“ určuje len sama príjemnosť alebo úžitok - budú navzájom spojení tak dlho, ako dlho budú pre seba navzájom zdrojom tej príjemnosti alebo úžitku, ako dlho si ho budú navzájom poskytovať. Vo chvíli, keď sa to skončí, skončí sa aj vlastný dôvod „lásky“, falošná predstava vzájomnosti. Nemôže totiž byť skutočná vzájomnosť, ktorá by vychádzala len zo žiadostivosti alebo z konzumného postoja. Takýto postoj nehľadá svoj vlastný výraz vo vzájomnej láske, ale hľadá len uspokojenie, nasýtenie. V základe je takýto postoj výhradne egoizmom, kým vzájomnosť musí u oboch osôb predpokladať altruizmus. Skutočná vzájomnosť nemôže vzniknúť z dvoch egoizmov. Z nich môže povstať len chvíľkové alebo veľmi krátko trvajúce zdanie vzájomnosti. “</i></p>

  <p>Z toho vyplývajú dva závery: jeden s teoretickým, druhý viac s praktickým významom. Prvý záver: vo svetle úvah o vzájomnosti vidno, ako veľmi potrebujeme analýzu lásky nielen z psychologického pohľadu, ale predovšetkým z hľadiska etiky. Druhý záver, praktický - vždy treba dobre „preveriť“ lásku, skôr než sa vzájomne potvrdí, skôr ako ju prijmeme za svoje povolanie a než na nej začneme budovať svoj život. Preskúmať treba hlavne to, čo je „v“ každej z osôb, ktoré spolu tú lásku vytvárajú, a v dôsledku toho aj to, čo je „medzi“ nimi. Treba určiť, z čoho vychádza vzájomnosť a či to nie je len zdanie vzájomnosti. Lebo láska môže pretrvať len ako jednota, v ktorej sa prejavuje vyzreté „my“, ale nepretrvá dlho spojenie dvoch egoizmov, v ktorom sú začlenené dve „ja“. Láska má štruktúru medziosobového spoločenstva.<sup><a id="b29" href="footnotes.xhtml#f29">29</a></sup></p>

</body>

</html>