<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Jav sexuálneho studu a jeho interpretácia</title>
  <link href="main.css" rel="stylesheet" type="text/css"/>
</head>

<body>

  <h2>Metafyzika studu</h2>

  <h3 id="toc_1">Jav sexuálneho studu a jeho interpretácia</h3>

  <p>Javom studu, ale osobitne sexuálneho studu sa v poslednom čase zaoberali fenomenológovia (<i>M. Scheler, F. Sawicki</i>). Je to téma, ktorá otvára široké perspektívy a je vhodná na dôkladnú analýzu. Keď sa na jav studu pozeráme povrchne, možno povedať, že v ňom pozorujeme tendenciu skryť sa. Môže ísť o ukrytie istých vonkajších skutočností, ako aj istých stavov či vnútorných zážitkov. Nemožno to zjednodušovať tvrdením, že sa snaží skrývať len to, čo sa považuje za zlé, lebo často sa hanbíme aj za dobré, napríklad za dobrý skutok. Možno v tom poslednom prípade sa stud netýka len samého dobra, ale sa koncentruje iba na fakt zviditeľnenia dobra, ktoré má podľa názoru jeho tvorcu zostať v skrytosti, lebo vtedy samo zviditeľnenie sa vníma ako niečo zlé. Rovnako teda možno povedať, že jav studu sa prejavuje vtedy, keď to, čo pre svoju podstatu alebo pre svoje predurčenie má byť vnútorné, vychádza mimo vnútra osoby a stáva sa akoby vonkajším.</p>

  <p>V tom všetkom pozorujeme výrazné spojenie studu s osobou. Teraz je ťažko ohovoriť o tom, či sa tento jav vyskytuje aj vo svete zvierat. Zdá sa, že ide len o rozličné formy strachu. Strach je negatívnym citom, ktorý vyvoláva zlo hroziace podmetu. To zlo musí byť, samozrejme, najprv spozorované alebo v predstavách a až potom prichádza pocit strachu. Stud sa odlišuje od strachu, hoci sa môže zdať, že je blízko neho. Ak sa človek hanbí za niečo, spája sa s tým aj strach, aby to, čo musí byť podľa jeho presvedčenia ukryté, nevyšlo najavo. Strach sa teda spája so studom, ale vtedy je niečím nepriamym, vedľajším. Podstata studu siaha za tento strach. Nemožno ju pochopiť, ak významne nezdôrazníme skutočnosť, že osoba je „vnútornou“ bytosťou, čo znamená, že má len svoje vlastné vnútro, v ktorom sa rodí potreba ukrývať (čiže ponechávať si vo vnútri) určitý obsah či určité hodnoty alebo unikať s nimi do vnútra. Strach nevykazuje takú vnútornosť, je jednoduchou reakciou na poznané alebo uvedomené zlo. Táto reakcia nepotrebuje „vnútro“, naproti tomu stud bez neho nemožno pochopiť. Potreba ukrývať, ktorá je významná pre stud, sa rodí v človeku, akoby sa v ňom vyskytovala oblasť náchylná k ukrývaniu nejakého obsahu či hodnôt - vnútorný život. To je niečo iné než skrývanie samej reakcie strachu, ktorá sa môže ukryť v psychike, čo možno, zdá sa, rovnako u zvierat. Naproti tomu je stud spätý s osobou a jeho vývoj postupuje spolu s vývojom osobnosti.</p>

  <p>Osobitne nám ide o sexuálny stud. Jeho vonkajšie prejavy sa spájajú s telom - je to v istom zmysle <i>stud tela</i>. Predmetom studu sú predovšetkým tie časti a orgány tela, ktoré určujú jeho sexuálnu odlišnosť. Medzi ľuďmi je takmer všeobecné úsilie ukrývať ich pred očami iných, najmä však pred očami osôb druhého pohlavia. To vo veľkej miere vysvetľuje potrebu vyhýbať sa nahote tela. Samozrejme, že tu pôsobia aj iné ohľady, najmä potreba vlastnej ochrany organizmu pred zimou, čo je veľmi úzko späté s podnebím. To znova vo veľkej miere vysvetľuje čiastočnú alebo dokonca úplnú nahotu primitívnych národov, ktoré žijú v oblastiach pri rovníku. Veľa skutočností z ich života poukazuje na to, že nahota tela sa jednoducho a jednoznačne nestotožňuje s nehanblivosťou. A preto je prejavom hanblivosti u niektorých primitívnych národov - priam protirečivo - napríklad zakrývanie tých častí tela, ktoré bývajú u iných odhalené. Istotne tu pôsobí aj presvedčenie, všeobecný zvyk, ktorý vznikol na základe vládnucich klimatických podmienok. Obnaženie tela je vtedy predovšetkým jednoduchým prispôsobením sa organizmu týmto podmienkam, takže nevidno v ňom bezprostredne žiaden iný úmysel; takýto úmysel sa namiesto toho môže ľahko spájať s ukrývaním tých častí tela, ktoré určujú sexuálnu rozdielnosť ženy a muža. Ukazuje sa, že odev môže slúžiť nielen na ich ukrytie, ale istým spôsobom aj na ich zvýraznenie. Sexuálny stud sa teda jednoducho nestotožňuje so samým používaním oblečenia, ako sa nehanblivosť nestotožňuje s jeho nedostatkom či s celkovou alebo čiastočnou nahotou tela. Je to vedľajší a podmienený činiteľ. Nanajvýš možno ukázať, že tendencia odkrývať telo a tie jeho časti, ktoré určujú pohlavnú odlišnosť ženy a muža, ide spolu so sexuálnym studom, ale jeho podstatu neurčuje.</p>

  <p>Pre stud je naproti tomu podstatná snaha ukrývať sexuálne hodnoty, a to natoľko, nakoľko určujú vo vedomí danej osoby „možný predmet užívania“ osobami druhého pohlavia. Preto sa nestretáme s javom sexuálneho studu u detí, pre ktoré ešte nejestvuje oblasť sexuálnych hodnôt, ich vedomie sa ešte týmto hodnotám neotvorilo. V miere, ako si uvedomujú, alebo aj v miere, ako sa im dostane poznanie tejto oblasti hodnôt, začínajú prežívať sexuálny stud, a to nie ako niečo nanútené zvonku, zo strany prostredia, v ktorom žijú, ale ako vnútornú potrebu svojej vlastnej tvoriacej sa osobnosti. Vývoj hanblivosti - tak nazveme stálu schopnosť a pripravenosť hanbiť sa - ide trochu inou cestou u dievčat a žien a inou u chlapcov a mužov. Je to spojené s iným uspôsobením psychických síl, o ktorom sme už hovorili v psychologickej analýze lásky, s iným vzťahom zmyslovosti k citovosti. Keďže je u mužov vo všeobecnosti zmyslovosť s jej nasmerovaním na „telo ako na možný objekt užívania“ silnejšia a viac sa vnucuje, musí sa hanblivosť a tiež stud ako tendencia ukrývať sexuálne hodnoty späté práve s telom väčšmi prejavovať u dievčat a u žien. Súčasne sú si menej vedomé zmyslovosti a jej prirodzenej orientácie u mužov natoľko, že v nich samých je vo všeobecnosti citovosť nad zmyslovosťou, ale tá sa skôr skrýva v citovosti. Preto sa neraz stretávame s tvrdením, že žena je prirodzene „čistejšia“ ako muž, čo ešte vôbec nič nehovorí o cnosti čistoty. Je „čistá“ natoľko, že silnejšie prežíva hodnotu „človeka druhého pohlavia“, hodnotu určitého druhu psychickej „mužskosti“, na ktorú napokon veľmi vplýva i fyzická mužskosť, hoci samo prežívanie jednej i druhej je u ženy viac psychické. Ale práve táto črta jej psychiky môže v istom zmysle súčasne sťažovať hanblivosť. Žena v sebe nenachádza takú zmyslovosť, akú musí vo všeobecnosti v sebe objaviť muž, necíti takú veľkú potrebu ukrytia „tela ako možného predmetu užívania“. Pre sformovanie ženskej hanblivosti sa treba najskôr vcítiť do mužskej psychiky.</p>

  <p>Prirodzený vývoj hanblivosti chlapca a muža postupuje vo všeobecnosti inými cestami. Muž sa nemusí tak veľmi obávať ženskej zmyslovosti ako žena mužskej. Naproti tomu silno prežíva svoju vlastnú zmyslovosť, a to je pre neho zdrojom studu. Sexuálne hodnoty sú pre neho väčšmi späté s „telom a s pohlavím ako s možným predmetom užívania“, tak ich prežíva - a takto prežívané mu určujú pohnútky studu. Hanbí sa teda predovšetkým za svoj spôsob prežívania sexuálnej hodnoty osôb druhého pohlavia. Súčasne sa hanbí za sexuálne hodnoty spojené s vlastným telom - možno je to dôsledok tamtoho studu: hanbí sa za telo preto, lebo sa hanbí za to prežívanie hodnoty tela, s akým sa stretá vo svojom vnútri. Samozrejme, že nezávisle od toho sa hanbí aj za svoje telo a s ním späté sexuálne hodnoty spôsobom - možno imanentným, pokiaľ by sme ten prvý nazvali relatívnym. Stud nie je len odpoveďou na niečiu zmyslovo-sexuálnu reakciu usmernenú na „telo ako na predmet užívania“ - reakcia na reakciu - ale súčasne je, a to dokonca predovšetkým, vnútornou potrebou unikania pred takými reakciami na telo, ktoré spočívajú v kolízii s hodnotou osoby. Práve preto sa formuje hanblivosť, čiže stála pripravenosť unikať pred tým, čo je nehanblivé.</p>

  <p>Tu sa prejavuje hlboké spojenie medzi javom studu a prirodzenosťou osoby. Osoba je paňou seba samej (<i>sui iuris</i>); nikto iný okrem Boha-Stvoriteľa nemá a nemôže mať vo vzťahu k nej nijaké vlastnícke právo. Je svojím vlastným majetkom, má moc sama rozhodovať, nik nemôže narušiť jej svojbytnosť. Nikto ju nemôže urobiť svojím majetkom, iba ak to ona sama dovolí tým, že sa odovzdá z lásky. Teda tá objektívna neodovzdateľnosť (<i>alteri incommunicabilitas</i>) a nedotknuteľnosť osoby sa prejavuje práve v prežívaní sexuálneho studu. Prežívanie studu je prirodzenou odozvou toho, čím osoba jednoducho je. A tak z jednej strany potrebuje prežívanie studu vnútorný život osoby ako oblasti, v ktorej jedine môže vystúpiť, ale ak siahneme ešte hlbšie, vidíme, že toto prežívanie potrebuje samotné bytie osoby ako svoj prirodzený základ. Hanbiť sa môže len osoba, lebo len ona zo samej svojej prirodzenosti nemôže byť predmetom užívania (prvý i druhý význam slova „užívať“). Sexuálny stud je v istom zmysle prejavom nadúžitkového charakteru osoby, a to aj vtedy, keď sa osoba (napríklad <i>x</i>) hanbí za sexuálne hodnoty spojené s jej telom, ako aj vtedy, keď sa hanbí (napríklad <i>y</i>) za svoj vzťah k týmto hodnotám osôb druhého pohlavia, za svoje nasmerovanie na samo ich užívanie. V prvom prípade <i>x</i>, keď prežíva stud, si tým uvedomuje, že jej osoba nesmie byť z dôvodov sexuálnych hodnôt s ňou spojených predmetom užívania nielen v skutočnosti, ale dokonca ani v úmysle, v druhom prípade <i>y</i>, keď prežíva stud, si uvedomuje, že nesmie zaobchádzať s osobou druhého pohlavia (dokonca ani vo vnútornom nasmerovaní) ako s predmetom užívania.</p>

  <p>Z toho vidno, že sexuálny stud do istej miery podstatne vytyčuje smer celej sexuálnej morálky. Pritom nestačí iba opísanie javu, hoci by bol taký dôkladný ako opis fenomenológov, ale je potrebná jeho metafyzická interpretácia. Takto môže nájsť sexuálna etika skúsenostný východiskový bod z prežívania studu. Všetko to, čo bolo predmetom našich skúmaní najmä v prvej kapitole, umožňuje vyjsť z roviny prežívania sexuálneho studu ako z jednoduchého skúsenostného faktu. V interpretovaní tejto skutočnosti zohľadňujeme celú pravdu o osobe, čiže usilujeme sa určiť, akou je bytosťou - ako sme to spravili na začiatku prvej kapitoly. Len takto sa prežitie sexuálneho studu celkom objasní. Osoba je v strede tohto prežívania, ale súčasne určuje aj jeho základ. Hoci priamym predmetom studu, priamym obsahom zážitku, hanbenia sa sú sexuálne hodnoty, nepriamym predmetom je osoba a vzťah k osobe, ktorý tiež pochádza od osoby. Ide predovšetkým o vyčlenenie - v zmysle pasívnom (skôr u ženy) a aktívnom (skôr u muža) - takého vzťahu k osobe, aký sa nezhoduje s jej nadúžitkovým charakterom, nezhoduje sa so samou „osobovosťou“ jej bytia. Keďže však jestvuje nebezpečenstvo takého vzťahu práve pre sexuálne hodnoty, ktoré sú v osobe, prejavuje sa sexuálny stud ako úsilie o ich ukrývanie. Je to prirodzené a spontánne úsilie - dobre tu vidno, ako sa morálny poriadok spája s poriadkom bytia, s poriadkom prírody. Sexuálna etika je zakorenená v zákone prírody.<sup><a id="b55" href="footnotes.xhtml#f55">55</a></sup></p>

  <p>Tento spontánny popud ukrývať sexuálne hodnoty a zážitky sexuálneho charakteru, s akým sa stretáme u ženy aj u muža, má však ešte hlbší zmysel. Nejde len o to ukryť sa so všetkým, čo je sexuálne pred reakciou osoby druhého pohlavia, avšak ani o to, „uniknúť“ vnútorne pred reakciou na osobu iného pohlavia. Spolu s tým únikom pred reakciou na sexuálne hodnoty ide totiž túžba po vyvolaní lásky, čiže nejakej „reakcie“ na hodnotu osoby a tiež túžba po prežívaní lásky v tom istom význame - prvé je silnejšie u ženy, druhé u muža, hoci to netreba chápať príliš jednoznačne. Žena skôr chce byť milovaná, aby mohla milovať. Muž skôr chce milovať, aby mohol byť milovaný. V každom prípade sexuálny stud nie je únikom pred láskou, ale práve naopak - akýmsi otvorením si cesty k nej. Spontánna potreba ukrytia samotných sexuálnych hodnôt spojených s osobou je prirodzenou cestou na odhalenie hodnoty samej osoby. Hodnota osoby je úzko spätá s jej nedotknuteľnosťou, s jej postavením „nad predmetom užívania“. Sexuálny stud akoby reflexívne ochraňoval toto postavenie, ochraňuje totiž tiež hodnotu osoby. Avšak nejde len o to, aby ju ochraňoval. Ide o to, aby tú hodnotu objavil práve v spojení so sexuálnymi hodnotami, ktoré sa s ňou spájajú v danej osobe. Stud neukazuje hodnotu osoby nejakým abstraktným spôsobom, ako teoretickú veličinu prístupnú iba rozumu, ale ju ukazuje živo a konkrétne, ako je spätá s hodnotami <i>sexus</i>, ale predsa vo vzťahu k nim nadradená. Odtiaľ to prežitie nedotknuteľnosti (<i>x</i>: „nemôžeš sa ma dotknúť ani len vnútorným požiadaním“, <i>y</i>: „nemôžem sa jej dotknúť ani len vnútornou vôľou užívať, ona nemôže byť predmetom užívania“). Tento „strach pred stretnutím sa“, ktorý je pre skutočne sa milujúce osoby charakteristický, je nepriamym vyjadrením afirmácie hodnoty osoby a vieme, že to je konštitučný okamih lásky vo vlastnom, čiže v etickom význame tohto slova.</p>

  <p>Jestvuje aj určitý prirodzený stud prežívania lásky ako záležitosti tela. Správne sa hovorí <i>o intímnosti</i> týchto prežívaní. Žena a muž sa vtedy skrývajú pred pohľadom a pred prítomnosťou iných ľudí a každý morálne zdravý človek považuje iný spôsob postupu za vrcholne neslušný. Vzniká tu rozdielnosť medzi objektívnou veľkosťou tohto skutku, o čom bola reč už v prvej kapitole, a tým studom, ktorý ho obklopuje vo vedomí ľudí. Nemá nič spoločné s prudériou, čiže s falošným studom. Tento stud je správny, lebo jestvujú hlboké dôvody ukrývať prejavy lásky medzi ženou a mužom, ale predovšetkým ich manželského spolužitia pred zrakom iných ľudí. Láska je zjednotením sa osôb, ktoré sa v danom prípade dopĺňajú zblížením a telesným spolužitím. To posledné spočíva na spoluprežívaní sexuálnych hodnôt, ktoré rozhoduje o spoločnom sexuálnom užívaní ženy a muža. Také spoločné prežívanie hodnoty <i>sexus</i> môže byť zjednotené s láskou, môže v nej nachádzať svoje objektívne pokrytie a zdôvodnenie (to je vlastne cesta k prekonaniu studu u osôb zúčastňujúcich sa na sexuálnom akte; o tom bude ešte osobitne reč).</p>

  <p>Iba oni sú si vedomí toho pokrytia a zdôvodnenia, len pre nich je láska vnútornou záležitosťou duše, nie iba tela. Naproti tomu každý človek zvonku by vnímal len vonkajšie prejavy, a teda iba ono spoluprežívanie hodnoty <i>sexus</i>, kým samotné zjednotenie osôb, objektívna podstata lásky by ostala zvonku nedostupná. Je pochopiteľné, že stud, ktorý sa usiluje ukryť sexuálne hodnoty, aby tak zabezpečil hodnotu osoby, usiluje sa ukryť aj samo spoločné prežívanie sexuálnych hodnôt, aby tak zabezpečil hodnotu samej lásky, a to predovšetkým pre tú dvojicu osôb, ktorá ju spoločne prežíva. <i>Je to</i> teda nielen relatívny stud, ale aj imanentný.</p>

  <p>Samo spoluprežívanie hodnoty <i>sexus</i> sa spája s takými skutočnosťami, ktoré si vždy vyžadujú nejaké ukrývanie. Človek sa spravidla hanbí za to, čo sa v ňom len „deje“, ale čo nie je vedomým činom jeho vôle, napríklad sa hanbí za výbuchy náruživosti alebo za prejavy hnevu či strachu, tým väčšmi sa hanbí za isté fyziologické procesy, ktoré prebiehajú v určitých podmienkach nezávisle od jeho vôle; pôsobenie vôle sa obmedzuje na vyvolanie tých podmienok alebo na ich pripustenie. Nachádzame v tom potvrdenie duchovnosti a „vnútornosti“ ľudskej osoby, ktorá vidí určité „zlo“ vo všetkom, čo nie je dostatočne vnútorné, čiže duchovné, ale len vonkajšie, telesné, iracionálne. Keďže v spoluprežívaní sexuálnych hodnôt ženou a mužom sa to všetko výrazne prejavuje, zatiaľ čo samotné osobné zjednotenie je utajené vo vnútri každej z tých osôb a nedostupné nikomu zvonku, stadiaľ vyplýva potreba skrývať celú lásku ako záležitosť „tela a pohlavia“.</p>

</body>

</html>