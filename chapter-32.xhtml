<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Žiadostivosť tela</title>
</head>

<body>
    <h3 id="toc_3">Žiadostivosť tela</h3>

  <p>Vzťahy, ale najmä spolužitie osôb rozdielneho pohlavia sa skladá z mnohých “skutkov”, ktorých podmetom je osoba jedného pohlavia a predmetom osoba druhého pohlavia. Sama láska zahladzuje tie vzťahy: vzťah podmetu k predmetu vtedy ustupuje v prospech zjednotenia osôb, v ktorom majú muž a žena pocit, že vytvárajú jeden spoločný podmet činnosti. Tento pocit vyjadruje subjektívny stav ich vedomia, ktorý napokon určuje odraz objektívneho zjednotenia - ich vôle sa zjednocujú tým, že chcú jedno dobro ako cieľ; ich city tým, že prežívajú spoločne tie isté hodnoty. Čím hlbšie a čím zrelšie je toto zjednotenie, tým väčšmi majú muž a žena pocit, že vytvárajú jeden podmet konania. Tento pocit však vôbec neruší objektívnu skutočnosť, že sú dvoma reálne rozličnými bytosťami a dvoma rozličnými podmetmi konania; každá z dvoch osôb je podmetom mnohých “skutkov", ktorých predmetom je druhá osoba.</p>

  <p>Prostredníctvom skutkov či tiež jednoducho „činov“ chápeme nielen vonkajšie skutky (<i>actus externi</i>), ktoré možno pozorovať a definovať pozorovaním zvonku, ale aj vnútorné skutky (<i>actus interni</i>), o ktorých vie len osoba, ktorá ich koná; len ona ich môže postihnúť a definovať prostredníctvom introspekcie. V tomto prípade používame slovo „skutky“, hoci tento výraz sa všeobecne používa iba vtedy, keď ide o vnútorné skutky. Latinské slovo <i>actus</i> je univerzálnejšie, používa sa jeho slovenský výraz vo význame „akt“, ale len tí, čo poznajú latinčinu, vedia, že tento výraz môže tiež vyjadrovať „čin“, „skutok“. Vo všeobecnosti má v našom jazyku iné zameranie.</p>

  <p>Oblasť, ktorou sa zaoberáme v tejto kapitole, dáva podnet na uvažovanie o skutkoch tak vonkajších, ako aj vnútorných. Na tieto dve skupiny skutkov obracia veľmi výrazne pozornosť Desatoro v šiestom (nezosmilníš) a v deviatom prikázaní (nepožiadaš manželku blížneho svojho). Ide o skutky, ktorých predmetom je osoba druhého pohlavia - nie pohlavie, lež osoba, lebo rozdielnosť pohlavia je momentom, ktorý vytvára osobitný morálny problém. Lebo osoba, pretože je osobou, musí byť predmetom lásky. Naproti tomu pohlavie, ktoré sa predovšetkým prejavuje v tele a ako vlastnosť tela, podlieha zmyslom, vytvára možnosť žiadostivosti. Žiadostivosť tela je najužšie spätá zo zmyslovosťou. Analýza zmyslovosti, ktorú sme urobili v predchádzajúcej kapitole, ukázala, aké významné sú pre ňu reakcie na „telo ako na možný predmet užívania“. Zmyslovosť reaguje na sexuálne hodnoty spojené práve s telom, ale táto reakcia má smerový charakter. Smerová reakcia sa ešte nestotožňuje s požiadaním. Je len nasmerovaním psychiky k spomínanej hodnote, „zaujímaním sa“ o ňu, či dokonca jej „absorbovanie“. Od tejto prvej etapy reakcie zmyslovosti možno veľmi ľahko prejsť k nasledujúcej, ktorou je žiadostivosť. Žiadostivosť sa líši od zaujímania sa alebo od absorbovania zmyslovosti sexuálnou hodnotou, ktorá je spojená s telom. Vtedy táto hodnota „preniká“ k podmetu, naproti tomu v prípade žiadostivosti sa podmet výrazne obracia k nej. Niečo v podmete začína po nej túžiť a lipnúť k nej, ba čo viac, v podmete (v človeku) sa začína akýsi živelný, spontánny proces, ktorý smeruje k definitívnemu chceniu tejto hodnoty. Sama zmyslová žiadostivosť ešte nie je chcením, ale sa výrazne usiluje ním stať. Táto dobre vnímateľná ľahkosť prechodu z etapy do etapy - od zaujímania sa po žiadostivosť, od žiadostivosti po chcenie - je zdrojom veľkých napätí vo vnútornom živote osoby. S nimi sa spája cnosť zdržanlivosti. Štruktúra tejto cnosti, o ktorej ešte bude hovoriť, ostáva v úzkej korelácii k načrtnutej štruktúre žiadostivosti tela.</p>

  <p>Výraz „žiadostivosť tela“ je správny aj preto, lebo táto žiadostivosť je spojená s reakciami zmyslovosti na predmet tela a na <i>sexus</i>, ako aj preto, lebo v vychádza z tela a hľadá únik v „telesnej láske“. Žiada sa tu poznamenať, že jestvuje rozdiel medzi „telesnou láskou“ a „láskou tela“, lebo telo ako súčasť osoby môže byť aj predmetom lásky, nielen žiadostivosti.</p>

  <p>Skutočnosť, že prvá reakcia zmyslovosti, teda záujem o sexuálnu hodnotu spojenú s telom, sa tak ľahko mení na telesnú žiadostivosť, dokazuje, že jestvuje sila zmyslovej žiadostivosti, a práve ona sa skrýva za zmyslovosťou, čím rýchlo dáva žiadostivý smer jej reakciám. Takto pristupoval k tomuto problému sv. Tomáš Akvinský, ktorý výrazne odlíšil <i>appetitus concubiscibilis</i> - žiadostivú silu - od <i>appetitus irascibilis</i> - popudlivej sily. Podľa neho sú to dve hlavné sily zmyslovej duše (<i>anima sensitiva</i>), najužšie spätý so zmyslovým poznaním. Tieto sily sústreďujú okolo seba celú plejádu citov (Akvinského <i>passiones animae</i>). Preto majú niektoré ľudské city charakter viac žiadostivý - napríklad túžba, iné zasa charakter viac popudlivý, napríklad hnev. Pod citmi tu chápeme tak prvé vzrušenia, emócie, ako aj isté trvalé emociálne stavy ľudskej psychiky, v ktorých okruhu môžeme znova sledovať rozličné stupne napätia (od nálad po vášne, napríklad príjemný pocit lásky a prudká ľúbostná vášeň, ľahké podráždenie - nahnevanie sa a neovládaný výbuch zúrivosti).</p>

  <p>Reakcie zmyslovosti majú smerový charakter nielen zo strany predmetu, kde sa žiadostivosť tela nezastavuje v okruhu zmyslovej žiadostivej sily (<i>appetitus concupiscibilis)</i>, ale prenáša sa na vôľu a usiluje sa jej nanútiť vlastný vzťah k predmetu. Reakcia zmyslovosti tu má výrazný smerový charakter - smer reakcii poukazuje po prvé na „telo a na pohlavie“ a po druhé na užívanie. Na to sa tiež zameriava aj zmyslová žiadostivosť a spolu s ňou „telesná láska“. Ona hľadá uspokojenie v „tele a v pohlaví“ užívaním. Vo chvíli, keď ho dosiahne, končí sa vzťah k predmetu, zaniká zaujímanie sa oň až do okamihu, keď sa znova vzbudí žiadostivosť. Zmyslovosť „sa vyžíva“ v žiadostivosti. Toto slovo je tu na správnom mieste. Žiadostivosť tela ide v smere „vyžitia sa“, po ktorom sa celý vzťah k predmetu žiadostivosti pretŕha. V živočíšnom svete, kde inštinkt plodnosti zosúladený s potrebou zachovania rodu reguluje sexuálny život, je takéto uzatvorenie reakcie žiadostivosti celkom postačujúce. Naproti tomu vo svete osôb sa vynára vážne nebezpečenstvo morálneho charakteru.</p>

  <p>Toto nebezpečenstvo je úzko späté s problémom lásky, a preto aj so vzťahom k osobe. „Telesná láska“, ktorá vychádza zo žiadostivosti tela, nemá v sebe tú hodnotu, akú musí mať láska k osobe. Žiadostivosť tela totiž mení predmet lásky, ktorým je osoba, na iný, konkrétne na „telo a pohlavie“ spojené s nejakou osobou. Reakcia zmyslovosti sa nevzťahuje - ako vidíme - na osobu ako na osobu, ale len na „telo a pohlavie“ nejakej konkrétnej osoby, a to práve „ako na možný predmet užívania“. Preto silou skutočnosti z hľadiska žiadostivosti, ktorá vychádza zo žiadostivosti tela, osoba druhého pohlavia nevystupuje ako osoba, ale ako „telo a pohlavie“. Namiesto osobnej hodnoty, ktorá je pre lásku podstatná, vystupuje len sexuálna hodnota, ktorá sa taktiež stáva kryštalizačným prostriedkom celého zážitku. Keďže sa s týmto zážitkom spája aj zmyslový pocit lásky, nadobúda aj žiadostivosť charakter ľúbostného zážitku, a to silného, intenzívneho, lebo je pevne opretá o sexuálne reakcie tela a zmysly. Keď hovoríme o „zmyslovom pocite lásky“, nemáme na mysli reakciu samej citovosti, lebo tá nereaguje na „telo a pohlavie“, ale na „človeka druhého pohlavia“ - na „ženskosť“ alebo aj na „mužskosť“, ako to vysvetlila analýza v druhej kapitole. „Pocit“ v tomto prípade znamená zmyslový stav, ktorý je vyvolaný najprv žiadostivosťou „tela a pohlavia“ ako toho, čo zodpovedá samotnej zmyslovosti, a následne uspokojením tejto žiadostivosti „telesnou láskou“.</p>

  <p>Teraz vidíme, v čom spočíva <i>morálne nebezpečenstvo</i> spojené so žiadostivosťou tela. Vedie k „láske“, ktorá nie je láskou, lebo vyvoláva ľúbostné zážitky na pozadí samotnej zmyslovej žiadostivosti a jej uspokojovania. Predmetom týchto zážitkov je osoba druhého pohlavia, avšak zároveň nedosahujú osobu, lebo ostávajú len pri „tele a pohlaví“ ako pri svojom vlastnom a jedinom obsahu. Stadiaľ vyplýva dezintegrácia lásky. Žiadostivosť tela nabáda, a to veľkou silou, k telesnému zblíženiu, k sexuálnemu spolužitiu, ale toto zblíženie a spolužitie, ktoré vychádza len zo žiadostivosti tela, nezjednocuje muža a ženu ako osoby, nemá hodnotu zjednocovania osôb, nie je láskou v jej vlastnom (čiže etickom) význame. Naopak, sexuálne zblíženie a spolužitie, ktoré vychádza len zo žiadostivosti tela, je popretím lásky osôb, lebo pri jeho základoch sa nachádza smerová reakcia orientujúca na „užívanie“, ktorá je taká príznačná pre čistú zmyslovosť. Túto reakciu treba najprv začleniť do správneho a zodpovedajúceho vzťahu k osobe, čo nazývame integráciou. Žiadostivosť tela sama o sebe nie je zdrojom lásky k osobe, hoci vyvoláva ľúbostné (erotické) zážitky naplnené veľkou dávkou zmyslových pocitov.</p>

  <p>Je tu nielen vážna možnosť deformovania lásky, ale aj možnosť mrhania jej prirodzeným materiálom. Zmyslovosť totiž dodáva materiál láske, ale vo vzťahu k tomuto materiálu je potrebná zodpovedajúca tvorivosť vôle. Bez takej tvorivosti nemôže jestvovať láska, ostáva len materiál, ktorý sama žiadostivosť tela len spotrebováva tým, že sa v ňom „vyžíva“. Vtedy vznikajú vnútorné alebo vonkajšie skutky, ktorých predmetom je len sexuálna hodnota spätá s osobou. Tieto skutky ostávajú v línii tej smerovej reakcie, ktorá je významná pre samu zmyslovosť - je orientovaná na „telo ako na možný predmet užívania“. Vzťahujú sa teda na osobu poživačne, konzumne. Samotná skutočnosť, že skutky sú vonkajšie alebo len vnútorné, závisí vo veľkej miere od štruktúry samotnej zmyslovosti danej osoby.</p>

  <p>Istým prirodzeným zabezpečením sa voči žiadostivosti tela je citovosť. Už z analýzy v predchádzajúcej kapitole vieme, že v danom prípade je to schopnosť reagovať na sexuálnu hodnotu, avšak na tú, ktorá sa spája s celým „človekom druhého pohlavia“, a nielen „s telom ako s možným predmetom užívania“, lebo v tomto zmysle je to schopnosť reagovania na „ženskosť“ alebo na „mužskosť“. Reakcie citovosti majú aj usmerňujúci charakter, ale ich smerovanie je iné než smerovanie reakcií zmyslovosti. Citovosť nevedie k užívaniu, ktorého predmetom je „telo a <i>sexus“</i>. a hľadá únik v samej „telesnej láske“. Ak niekedy hovoríme o potrebe citového vyžitia sa, tak nie v tom istom zmysle, v akom hovorievame o zmyslovom sexuálnom vyžívaní. Vtedy ide skôr o uspokojenie citových potrieb, o potrebu „mať zaľúbenie v niekom“ alebo aj prežívať pocity niekoho („byť milovaný“). Citovosť má svoj odlišný svet vnútorných a medziľudských skutočností, ktoré sa samy držia ďalej od žiadostivosti tela. Citová láska sa zdá byť natoľko čistou, že jej akékoľvek prirovnanie k zmyslovej náruživosti pripadá ako ponižovanie a hrubosť.</p>

  <p><i>A</i> predsa ona neurčuje pozitívne a úplné vyriešenie problému žiadostivosti tela. Citová láska čo najväčšmi odsúva tento problém z oblasti vedomia, vnášajúc dokonca do vzťahu ženy k mužovi (alebo <i>vice versa)</i> idealizáciu, o ktorej už bola reč v predchádzajúcej kapitole. Avšak odsunúť problém ešte neznamená rozriešiť ho, či dokonca vychádzať mu v ústrety. Skúsenosť učí, že jednostranné „idealistické“ pristupovanie k láske býva potom zdrojom trpkých rozčarovaní alebo vytvára aj vedie k výrazným nedôslednostiam v počínaní, osobitne v manželskom živote. To, čo vnáša citovosť do vzájomného vzťahu ženy a muža, je ešte len „materiálom“ lásky. Plnohodnotné zabezpečenie sa voči žiadostivosti tela nachádzame až v hlbokom <i>realizme cnosti</i>. Avšak citovosť a toto „idealizovanie“, aké vzniká na jej podklade vo vzťahu <i>x-y</i> a <i>y-x</i>, môžu veľmi pomáhať pri formovaní cnosti čistoty. Dokonca tie najchúlostivejšie prirodzené reakcie, ktoré vznikajú na základe citovosti voči „ženskosti“ alebo aj voči „mužskosti“, samy ešte nevytvárajú dostatočne pevnú oporu pre vykryštalizovanie sa lásky k osobe.</p>

  <p>Jestvuje, samozrejme, nebezpečenstvo, že žiadostivosť tela tieto reakcie pohltí, že si ich prisvojí ako istý sprievodný jav, ktorý zakryje jej vlastný vzťah k človeku druhého pohlavia. V tomto chápaní bude „láska“ predovšetkým vecou tela a doménou žiadostivosti s tým, že sa k nej pridruží istá dávka „lyriky“, ktorá vyplýva z citovosti. Je potrebné dodať, že citovosť neumocnená cnosťou, ktorá je ponechaná na seba a ako taká premietnutá na pozadie silnej žiadostivosti tela, najčastejšie klesne do tejto roly. Vtedy však vytvára určitý nový moment; z lásky robí čosi na spôsob subjektívneho „tabu“, v ktorom je cit všetkým a o všetkom rozhoduje.</p>

  
</body>
</html>