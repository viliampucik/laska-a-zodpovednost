<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Štruktúra hriechu</title>
</head>

<body>

  <h3 id="toc_5">Štruktúra hriechu</h3>

  <p>Analýza problému žiadostivosti tela a ešte skôr možno problémov subjektivizmu a egoizmu nám pomôže porozumieť pojmu „hriešna láska“. Je to často frekventovaný výraz, povrchne, ale výstižne chápaný. Skrýva však v sebe hlboký paradox. Láska je totiž synonymom dobra, hriech znamená morálne zlo. Zároveň môže „láska“, ktorá nie je len morálne dobrá, ale práve naopak - je „hriešna“, mať v sebe prvky morálneho zla. Akým spôsobom je teda láskou? Ukázali sme, že zmyslovosť a citovosť poskytujú „materiál lásky“, čiže vytvárajú také skutočnosti „vo vnútri“ osoby a také situácie „medzi“ osobami, v ktorých sa môže realizovať láska. Jednako tieto „situácie“ samy osebe ešte nie sú láskou. Stávajú sa ňou pôd podmienkou integrácie, čiže ich pozdvihnutím na osobnú úroveň vzájomnou afirmáciou hodnôt osôb. Bez toho tieto psychologické skutočnosti zrodené zo samej zmyslovosti (či dokonca zo samej citovosti) sa ľahko môžu stať „materiálom“ hriechu. Treba si uvedomiť, ako sa môže hriech vytvoriť z tohto materiálu. Preto tieto úvahy o štruktúre hriechu.</p>

  <p>Žiadostivosť tela - ako sme už ukázali - neznamená len prirodzenú schopnosť telesného požiadania, čiže smerovanie k tým hodnotám, na ktoré ukazujú v sexuálnej oblasti zmysly. Žiadostivosť tela je stála schopnosť vidieť osobu druhého pohlavia prostredníctvom samej hodnoty „sexu“ ako „predmetu možného užívania“. Žiadostivosť tela teda označuje v človeku driemajúcu pripravenosť na prevrátenie objektívneho poriadku hodnôt. Totiž správne videnie a požiadanie osoby je videnie a „požiadanie“ prostredníctvom hodnoty osoby. V takomto videní a požiadaní nemôže ísť o „asexuálnosť“, o akúsi slepotu voči hodnote „tela a pohlavia“, naproti tomu ide o to, aby sa táto hodnota správne včleňovala do lásky k osobe, do lásky vo vlastnom a v plnom význame tohto slova. Vtedy sa žiadostivosť tela vzťahuje na osobu ako na „možný predmet užívania“ so zreteľom na tú hodnotu „tela a pohlavia“ (vtedy, keď samo telo ako súčasť osoby musí byť súčasne predmetom lásky so zreteľom na hodnotu osoby), z čoho vyplýva odlíšenie „láska k telu“ od „telesnej lásky“.</p>

  <p>A preto je žiadostivosť tela v každom človeku oblasťou, v ktorej sa navzájom stretávajú a zápasia so sebou dva vzťahy k človeku druhého pohlavia. Predmetom zápasu je „telo“, ktoré so zreteľom na svoju sexuálnu hodnotu („telo a pohlavie“) vzbudzuje túžbu po užívaní, keď má vzbudzovať lásku so zreteľom na hodnotu osoby - je predsa telom osoby. Sama žiadostivosť tela označuje stálu náklonnosť len k „užívaniu“ vtedy, keď sa treba súčasne „milovať“. Aj preto treba s príslušnou výhradou podať ten náhľad, ktorý sme sformulovali v analýze lásky: zmyslovosť a citovosť poskytujú „materiál“ lásky. Deje sa tak iba natoľko, nakoľko reakcie zmyslovosti a citovosti nepohltí sama žiadostivosť tela, ale podvolia sa na včlenenie do skutočnej lásky k osobe. Je to ťažké, najmä ak ide o reakcie zmyslovosti, lebo sme ukázali, že sú to spontánne smerové reakcie, pričom je ich smerovanie rovnaké, ako je smerovanie žiadostivosti tela, takže sa žiadostivosť tela oslobodzuje prostredníctvom reakcie zmyslovosti. Zmyslovosť je schopnosť reagovať na sexuálnu hodnotu spojenú s telom ako s „možným predmetom užívania“, žiadostivosť tela je však stála náklonnosť na požiadanie vyvolané reakciou zmyslovosti.</p>

  <p>Z hľadiska štruktúry hriechu (v rámci analýzy „hriešnej lásky“) však treba podčiarknuť, že ani sama zmyslovosť, ale ani sama žiadostivosť tela ešte <i>nie je hriechom</i>. Katolícka teológia vidí v žiadostivosti tela len „nebezpečie hriechu“. Je ťažké nepoznať, že nebezpečím hriechu je stála náklonnosť na požiadanie tela osoby druhého pohlavia ako „predmetu užívania“, hoci sa máme obracať k osobe nezištne (lebo to je obsahom pojmu „milovať“). Aj preto teológia, ktorá vychádza zo „zjavenia“, vidí v žiadostivosti tela dôsledok dedičného hriechu. Táto stála náklonnosť na neprimeraný a nesprávny vzťah k osobe so zreteľom na sexuálnu hodnotu spojenú s jej telom nemôže byť bez príčiny. Nedostatok príčiny by sa musel stať dôvodom nezrozumiteľným tak, ako každé zlo. Pravda o dedičnom hriechu vysvetľuje zlo veľmi podstatné a súčasne veľmi všeobecné, ktoré spočíva v tom, že pri stretnutí s osobou druhého pohlavia človek nevie jednoducho a spontánne len „milovať“, ale celý jeho vzťah k tej osobe ostáva vnútorne narušený túžbou „užívať“, čo neraz prerastá nad „lásku“ a odoberá jej vlastnú podstatu, pričom často zachováva jej zdanie. A preto sa človek nemôže celkom bezpečne spoľahnúť na samotné reakcie zmyslovosti (ba aj citovosti, ktorú spája so zmyslovosťou v psychickom živote v istom zmysle spoločný zdroj), ešte ich nemôže uznať za lásku, ale musí z nich lásku ešte len vydobyť. Je v tom istá nepríjemnosť, lebo človek akoby chcel jednoducho ísť za tým, čo je spontánne, chcel by nachádzať už hotovú lásku vo všetkých reakciách, ktorých predmetom je druhý človek.</p>

  <p>Zmyslovosť, ba aj žiadostivosť tela sama nie je ešte hriechom, lebo hriechom môže byť len to, čo plynie z vôle - skutok, ktorý sa vyznačuje náležitým vedomím a dobrovoľnosťou (<i>voluntarium</i>). Skutok ako úkon vôle je vždy vnútorný, naproti tomu hriech môže byť rovnako vo vnútorných, ako aj vo vonkajších skutkoch, lebo vôľa dáva vznik jedným i druhým a je ich oporou. Aj preto reakcia samotnej zmyslovosti alebo aj z nej zrodené „pohnútky“ žiadostivosti tela, ktoré sa v človeku ozývajú „popri“ vôli a mimo vôle, nemôžu byť samy hriechom. Treba však vážne rátať s tým, že žiadostivosť tela má v každom normálnom človeku svoju vlastnú dynamiku, ktorej prejavom sú vlastné reakcie zmyslovosti. Upozornili sme na ich smer. Sexuálne hodnoty spojené s telom osoby sa stávajú nielen predmetom záujmu, ale aj - dosť ľahko - predmetom zmyslového požiadania. Zdrojom požiadania je sila žiadostivosti (<i>appetitus concupiscibilis</i> - podľa sv. Tomáša), a teda nie vôľa.</p>

  <p>Naproti tomu v zmyslovom požiadaní sa prejavuje tendencia stať sa chcením - skutkom vôle.<sup><a id="b46" href="footnotes.xhtml#f46">46</a></sup> Hranica medzi jedným a druhým, čiže medzi aktuálnym zmyslovým požiadaním a chcením je však výrazná. Žiadostivosť tela hneď nesmeruje k tomu, aby vôľa celkom činne chcela to, k čomu smeruje aktuálne zmyslové požiadanie - stačí len súhlas vôle.</p>

  <p>Práve tu je prah hriechu. Preto žiadostivosť tela, ktorá sa stále habituálne usiluje nakloniť vôľu k jeho prekročeniu, oprávnene dostala pomenovanie „nebezpečie hriechu“. Od okamihu, v ktorom vôľa privoľuje, začína chcieť to, čo „sa deje“ v zmyslovosti a v zmyslovom požiadaní. Odvtedy to všetko už nie je len „dianím“ v človeku, ale on sám začína „konať“ - spočiatku len vnútorne, lebo vôľa je zdrojom vnútorných činov („skutkov“). Tieto skutky majú morálnu hodnotu, sú dobré alebo zlé, ak sú zlé, nazývame ich hriechmi.</p>

  <p>V praxi sa niekedy vyskytuje pre niektoré osoby ťažký problém hranice hriechu. Táto hranica objektívne prebieha súbežne s aktom vôle, s vedomým a dobrovoľným súhlasom z jej strany. Sú však ľudia, ktorí ťažko túto hranicu postrehnú. Keďže však vieme, že žiadostivosť tela má v človeku svoju vlastnú dynamiku a jej silou sa uberá k tomu, aby sa stala chcením - aktom vôle, môže niekto pri nedostatku zodpovedného rozoznávania ľahko uznať za akt vôle to, čo je ešte len vzrušením zmyslovosti a žiadostivosti tela.<sup><a id="b47" href="footnotes.xhtml#f47">47</a></sup> Reakcia zmyslovosti sa vyvíja v svojom vlastnom smere silou dynamiky, ktorá spočíva v žiadostivosti tela, ba dokonca aj vtedy, keď nielenže nenachádza súhlas, ale aj vtedy, keď vôľa výrazne odporuje. Akt vôle nasmerovaný proti zmyslovému vzrušeniu vo všeobecnosti nevyvoláva okamžitý účinok. Reakcia zmyslovosti zvyčajne vo svojej (zmyslovej) oblasti psychiky doznieva, hoci v oblasti vôle sa stretáva s výraznou opozíciou. Nikto však nemôže od seba žiadať ani to, aby sa v ňom reakcie zmyslovosti neobjavovali, ale ani to, aby ustupovali okamžite, kedykoľvek vôľa nesúhlasí, či sa dokonca výrazne postaví „proti“. To je dôležitý okamih pre cnosť ovládania sa (<i>continentia</i>). Niečím iným je „nechcieť“, a niečím iným „nepociťovať“ „nevnímať“.</p>

  <p>Aj preto, keď analyzujeme štruktúru hriechu, nemožno považovať za hriech samotnú zmyslovosť, ale ani samotnú žiadostivosť tela. Sama spontánna reakcia zmyslovosti, samotný reflex žiadostivosti tela nie je ešte hriechom a ani sa ním nestane, ak k tomu vôľa neprivedie. Vôľa však k hriechu privádza, ak je zle nasmerovaná, ak sa riadi zlým chápaním lásky. Práve v tom spočíva <i>pokušenie</i>, ktoré otvára cestu k „hriešnej láske“. Toto pokušenie nie je len „chybným myslením“, lebo nezavinený omyl nevedie k hriechu. Ak usudzujem: „<i>a</i> je dobré“ ak robím <i>a</i>, vtedy konám dobre, hoci by v skutočnosti bolo <i>a</i> zlé.<sup><a id="b48" href="footnotes.xhtml#f48">48</a></sup> Naproti tomu pokušenie predpokladá poznanie: „<i>a</i> je zlé“, toto poznanie však nejakým spôsobom prekrúca, aby sa vytvorila sugescia: „Predsa je <i>a</i> dobré“. Príležitosť na takéto prekrúcanie vo vzájomnom vzťahu osôb rozdielneho pohlavia poskytuje subjektivizmus vo všetkých odtieňoch.</p>

  <p>Subjektivizmus citu uľahčuje sugesciu - dobré je to, čo sa spája so „skutočným“ citom, čo treba zo strany citu uznať za autentické“. Vzniká pokušenie znivelizovať lásku na subjektívne emocionálne stavy. Vtedy ide „láska“ za citom ako za svojím jediným obsahom a jediným meradlom. Afirmácia hodnoty osoby, úsilie o jej skutočné dobro, o zjednotenie v skutočnom spoločnom dobre - to všetko sa neobjavuje v zornom uhle vôle, ktorá je subjektivistický nasmerovaná iba na cit. Hriech sa vtedy rodí z toho, že človek nechce podriadiť cit osobe a láske, ale priam naopak - podriaďuje osobu a lásku citu. „Hriešna láska“ býva často, presýtená citom, ktorý v nej zastupuje všetko ostatné. Jej hriešnosť naozaj nespočíva v tom, že je nasýtená citom, nespočíva v samotnom cite, ale v tom, že vôľa citom zacláňa osobu, to však zastiera všetky práva a objektívne zásady, ktoré musia usmerňovať zjednocovanie osôb, ženy a muža. „Autentickosť“ zážitku sa neraz stáva vrahom pravdy konania.<sup><a id="b49" href="footnotes.xhtml#f49">49</a></sup></p>

  <p>Subjektivizmus hodnoty ponúka sugesciu iného typu: dobré je to, čo je príjemné. Pokušenie príjemnosti, rozkoše neraz zastupuje víziu pravdivého šťastia. Deje sa to vtedy, keď je vôľa nasmerovaná len na hľadanie samotnej príjemnosti. Teda znova, pokušenie nie je len „chybou myslenia“ („myslel som, že je to trvalé šťastie a bola to len prechodná príjemnosť“), ale vyplýva z postoja vôle, ktorá chce neusporiadaným spôsobom príjemnosť žiadanú zmyslami. Práve vtedy sa láska najľahšie redukuje na uspokojovanie žiadostivosti tela. Sama žiadostivosť tela alebo jej spontánne „vzruchy“ - to ešte nie je hriech. Hriechom je až vedomé zaangažovanie vôle v tom, do čoho pobáda samotná žiadostivosť tela napriek objektívnej pravde. Vôľa naozaj môže podľahnúť tejto žiadostivosti - niekedy to nazývame hriechom slabosti. Podlieha jej však natoľko, nakoľko vidí dobro v samej príjemnosti, a to v takej miere, že príjemnosť jej prekrýva všetko ostatné: hodnotu osoby i hodnotu skutočného zjednotenia osôb v láske.</p>

  <p>Sugescia: „Dobré je to, čo je príjemné“ - vedie k základnému deformovaniu vôle vtedy, keď sa stáva celkovou zásadou jej konania. Znamená to habituálnu neschopnosť „milovať“ osobu - láske chýba vôľa. Láska ako cnosť bola z vôle vyčlenená a zastúpená nasmerovaním na samotné zmyslovo-sexuálne užívanie. Vôľa nemá kontakt s hodnotou osoby, žije v skutočnosti negovaním lásky a nekladie žiaden odpor žiadostivosti tela.</p>

  <p>Pri takomto smerovaní vôle žiadostivosť tela „nebezpečie hriechu“ rastie celkom voľne, lebo vo vôli nenachádza nijakú protiváhu v afirmácii hodnoty osoby a v úsilí o jej skutočné dobro. „Hriešna láska“ má miesto vtedy, keď sa namiesto afirmácie hodnoty osoby a úsilia o jej skutočné dobro - čo predstavuje jadro pravdivého „milovania“ - vtiera do vzťahu k osobe druhého pohlavia, do vzájomného vzťahu osôb <i>y</i> a <i>x</i> vyhľadávanie príjemností a rozkoše spojenými so zmyslovo-sexuálnymi zážitkami. Vtedy „užívanie“ vytláča „milovanie“. Morálne zlo, ktoré je v hriechu, spočíva v tom, že s osobou zaobchádzame ako s „predmetom užívania“, alebo obe osoby <i>y</i> a <i>x</i> takto so sebou navzájom zaobchádzajú.</p>

  <p>Nasmerovanie „na užívanie“ - prinajmenej bezprostredne - však samotné erotické prejavy neodkrývajú. Zo všetkých síl sa usilujú zachovať „príchuť lásky“. Stadiaľ je únik od uvažovania - lebo ono prináša so sebou akúsi neodvolateľnú nevyhnutnosť objektivizovania - vtedy by musela vyjsť najavo hriešnosť lásky. Práve tu sa prejavuje zlo subjektivizmu ako postoja vôle: nie je len chybou myslenia, ale deformovaním celého smeru konania. Keď <i>y</i> či <i>x</i> - ale predovšetkým keď obe naraz - dospejú k objektívnosti, vtedy pravdivo pomenujú to, čo jestvuje medzi nimi. Naproti tomu subjektivistické nasmerovanie vôle nielenže neumožňuje realizovať lásku pre prehnané orientovanie sa na podmet, ale vytvára sugesciu, že subjektívny stav nasýtenia podmetu zodpovedajúcim citom je už plnohodnotnou „láskou“, je všetkým v láske. Spolu s orientovaním sa na podmet ide zvyčajne aj o orientovanie sa na vlastné „ja“ - subjektivizmus býva zdrojom egoizmu - pričom však tento egoizmus (egoizmus zmyslov) býva prežívaný ako „láska“, a tak aj býva pomenúvaný, ako keby to, čo je len istou formou „užívania“, bolo milovaním.</p>

  <p>Osobitné nebezpečenstvo „hriešnej lásky“ je <i>vo fikcii</i>, že v praxi a pred vážnym zamyslením sa nebýva prežívaná ako „hriešna“, ale predovšetkým ako „láska“. Táto okolnosť naozaj bezprostredne zmenšuje veľkosť hriechu, ale nepriamo zväčšuje jeho nebezpečenstvo. Skutočnosť, že veľmi veľa „skutkov“ vo vzťahu a v spolužití žien a mužov sa uskutočňuje spontánne, „v afekte“ alebo aj „z afektu“, predsa nič nemení na tom, že jestvuje personalistická norma, ktorá je záväzná vo vzťahoch medzi osobami. Iba na zásade, ktorú ona obsahuje, možno hovoriť o zjednocovaní osôb v láske, ale aj v manželskej láske, kde sa zjednotenie ženy a muža dopĺňa pohlavným spolužitím.</p>

  <p>Hriech je vždy prekročením tejto zásady, a to aj vtedy, keď jeho aktuálny zdroj určuje ľúbostný cit (<i>amor sensitivus)</i>, ktorý vzniká pri zážitkoch, ktoré človeku poskytuje zmyslovosť alebo aj citovosť (ak podľahla zmyslovosti a je jej podriadená). Hriech je umlčaním pravdivého dobra. Lebo pravdivým dobrom, o ktoré ide v láske muža a ženy, je predovšetkým osoba, nie však cit sám pre seba, či dokonca príjemnosť sama pre seba. To všetko je iba druhoradé dobro, z ktorého nemožno vybudovať lásku, čiže trvalé zjednotenie osôb, hoci sa tak silno zapisujú do jej subjektívneho psychologického profilu. Nikdy im však nemožno zasvätiť osoby, lebo vtedy sa dostáva do lásky prvok hriechu.</p>

  <p>„Hriešna láska“ nie je nič iné, ako systém vzťahu medzi dvoma osobami <i>y</i> a <i>x</i>, v ktorom sám cit, či väčšmi sama príjemnosť sa rozrastá do rozmerov samostatného dobra a rozhoduje o všetkom, pričom neráta s objektívnou hodnotou osoby, ale ani s objektívnymi zákonitosťami a zásadami spolužitia a vzťahu osôb rozdielneho pohlavia.</p>

  <p>Ale hriech, ktorý je v „hriešnej láske“, spočíva svojou vlastnou podstatou v slobodnej vôli. Žiadostivosť tela je len jeho „nebezpečím“. Vôľa nemôže a nesmie pripustiť „dezintegráciu“ lásky, aby sama príjemnosť alebo cit narástli do rozmerov samostatného dobra, ktorému sa všetko ostatné podriaďuje vo vzťahu k osobe druhého pohlavia alebo aj vo vzájomnom vzťahu a spolužití osôb. Vôľa sa môže a musí riadiť objektívnou pravdou. Môže, a teda aj musí žiadať od rozumu, aby jej dával pravdivú víziu lásky, a tiež toho šťastia, aké môže láska priniesť žene a mužovi (veľmi veľa zla tu pochádza z falošnej, čisto subjektivistickej vízie šťastia, v ktorej „plnosť dobra“ zastupuje len „súhrn príjemností“). Vieme, že v človeku sú iracionálne sily, ktoré uľahčujú celý proces „subjektivizácie“ nielen teoretického pohľadu na šťastie, ale predovšetkým praktického usilovania sa oň, raziac tým cestu egoizmu, ktorý rozkladá ľudskú lásku a ničí ju. Úlohou vôle, pre ktorú musí byť skutočná láska atraktívna, lebo umožňuje jej skutočné prehĺbenie v dobre, je uchrániť ju od deštruktívneho konania tých síl a uchrániť ju pred „zlou láskou“. Napokon chrániť nielen vlastnú osobu: lebo láska vždy spája dve osoby, zabezpečuje teda vlastnú aj cudziu.</p>

</body>

</html>