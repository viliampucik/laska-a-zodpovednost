<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Zážitok a cnosť</title>
</head>

<body>

  <h2>Etická analýza lásky</h2>

  <h3 id="toc_1">Zážitok a cnosť</h3>

  <p>V súčasnej etike jestvuje výrazná tendencia, ktorú označujeme ako situacionizmus. Spočíva okrem iného v úzkom spojení s existencionalizmom vo filozofii.<sup><a id="b34" href="footnotes.xhtml#f34">34</a></sup> Ľudská existencia sa vytvára - podľa týchto názorov - z mnohých situácií, ktoré akoby samy určovali normu konania. Treba ich prijať a prežiť v celom ich obsahu a neobzerať sa na nič, čo sa nachádza mimo tejto konkrétnej situácie. To, čo je „mimo situácie“, tým, že to je mimo nej, nedovoľuje sa v nej umiestniť a mať k nej vzťah; ľudský život neprijíma nijaké všeobecné ani abstraktné normy, ktoré sa nachádzajú „mimo situácie“, sú naskrz pevné a esenciálne, kým život je vždy celkom konkrétny a existenciálny. Keby sme vyššie uvedené postoje vzťahovali na náš problém, vtedy by sa láska ženy a muža, ako svojský fragment ich existencie (či spoluexistencie), skladala z mnohých situácií, ktoré by už samy rozhodovali o jej hodnote. Tieto psychologické situácie by boli niečím konečným, ak ide o štruktúru sexuálnej lásky a jej podstatu. Každá situácia vo vývoji tejto lásky by bola súčasne normou, mimo ktorej netreba hľadať niečo väčšie a niečo hlbšie. Také stanovisko vyslovuje prvenstvo zážitku pred cnosťou.</p>

  <p>Súčasne však predchádzajúce stanovisko v sebe skrýva koncepciu slobody. Už sme povedali, že sloboda vôle je možná len na základe pravdy zachytenej v poznaní. S tým sa úzko spája povinnosť. Človek je totiž povinný vyberať si pravdivé dobro. Práve povinnosť najplnšie odhaľuje slobodu ľudskej vôle. Vôľa je „povinná“ ísť za pravdivým dobrom, ale to „povinná“ možno vyjadriť aj tak, že „môže“ za ním aj neisť - preto vlastne musí ísť, lebo môže neisť. Situacionizmus i existencionalizmus, ktorý odvrhuje objektívne odôvodnenú povinnosť údajne v mene slobody, sa tým samým vlastne oddeľuje od reálne chápanej slobodnej vôle, v každom prípade od toho, čo tú slobodu najväčšmi zvýrazňuje. Sloboda vôle človeka sa totiž najplnšie prejavuje v morálnosti prostredníctvom povinnosti. Povinnosť však vždy vyrastá zo stretnutia vôle s normou. Ani preto nemožno hľadať plnú integráciu ľudskej lásky v oblasti psychológie, ale treba ju hľadať v etike.</p>

  <p>Ak ide o lásku vo vzťahu žena-muž, vtedy sa treba zhodnúť na dvoch významoch tohto slova - lásku možno chápať ako určitú situáciu v psychologickom zmysle, ale súčasne má etický zmysel, je teda viazaná normou. Norma, o ktorú v danom prípade ide, je personalistická norma - jej vyjadrením je prikázanie lásky. Situacionizmus, ktorý neprijíma nijakú normu, upadá v chápaní lásky do obyčajného psychologizmu, lebo láska v psychologickom zmysle musí byť v človeku podriadená láske v etickom zmysle - bez toho nemožno hovoriť o vlastnej integrácii. Výsledkom je, že nemôže byť reč o psychologickej plnosti lásky bez obsiahnutia etickej plnosti. Keď sa pozeráme na lásku ako na konkrétnu situáciu alebo keď ňou rozumieme sled situácií - každá z nich a všetky spolu sú natoľko psychologicky vyzreté a „úplné“, nakoľko v každej osobitne a vo všetkom spolu má láska svoju etickú hodnotu. Inými slovami - láska ako prežívanie musí byť podriadená láske ako cnosti, a to natoľko, že bez lásky ako cnosti nemôže byť plnosť prežívania lásky.</p>

  <p>Na lásku vo vzťahu žena-muž sa teda žiada pozrieť ako na cnosť. Treba hneď poznamenať, že kresťanská etika, ktorá vychádza z Evanjelia, pozná lásku ako nadprirodzenú cnosť, ako božskú cnosť. Ak zotrváme na úrovni tohto názoru, skúsme analyzovať ľudský spôsob prejavovania a formovania tejto cnosti vo vzťahu žena-muž. Lebo každá nadprirodzená cnosť sa zakoreňuje v prirodzenosti a priberá ľudskú formu vďaka činnostiam človeka, ale súčasne sa vyjadruje a potvrdzuje tak v jeho činoch vnútorných, ako aj vonkajších. Preto ju môžeme skúmať a analyzovať ako ľudskú záležitosť - a z tejto strany odhaľovať jej morálnu hodnotu. Práve takto sa teraz mienime pozrieť na lásku muža a ženy. Skutočnosť, že je to cnosť, že má ňou byť, nech je podľa možnosti čo najdôkladnejšie vložená do všetkého, čo už predtým ukázala metafyzická a psychologická analýza lásky. Nadviažeme na rozličné prvky jednej i druhej. Osobitne sa budeme usilovať pamätať na to, že láska medzi ženou a mužom môže nadobúdať podobu, ktorú sme označili ako „snubnú“, keďže vedie do manželstva. Ak berieme toto všetko do úvahy, pousilujeme sa vidieť, ako treba lásku realizovať ako cnosť. Je ťažké ukázať to v celistvosti - lebo cnosť lásky ako duchovná skutočnosť je niečím neviditeľným. Skúsme teda zachytiť tie prvky, ktoré sú najpodstatnejšie a súčasne sa najvýraznejšie zapisujú v skúsenosti. Prvým a najpodstatnejším z nich sa zdá byť afirmácia hodnoty osoby.</p>

</body>

</html>