<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Sexuálny pud a jestvovanie</title>
</head>

<body>

  <h3>Sexuálny pud a jestvovanie</h3>

  <p>Pojem determinácia je spätý s pojmom nevyhnutnosť. Determinované je to, čo nemôže byť inak, čo musí byť práve takým spôsobom. O nevyhnutnosti, a teda o istej determinácii v spojení so sexuálnym pudom, možno hovoriť z hľadiska ľudského druhu. Veď jestvovanie celého druhu <i>homo sapiens</i> bezprostredne závisí od tohto pudu. Tento druh by nemohol jestvovať, keby nebolo sexuálneho pudu a jeho prirodzených prejavov. Tu sa výrazne črtá určitá nevyhnutnosť. Ľudský rod môže udržať svoju existenciu len preto, lebo jednotliví ľudia, jednotliví muži a jednotlivé ženy, ľudské páry sa riadia sexuálnym pudom. Tento pud, ako sme videli, akoby poskytoval materiál pre lásku osôb, ženy a muža, ale to sa deje - pokiaľ ostaneme na pozícii samého cieľa pudu - len akosi pomimo, <i>per accidens</i>. Láska osôb je totiž - chápaná <i>per se</i> - dielom slobodnej vôle človeka. Osoby sa môžu navzájom milovať aj vtedy, keď medzi nimi nepôsobí pud. Je preto zrejmé, že láska muža a ženy nerozhoduje o cieľovosti pudu. Skutočným cieľom pudu, cieľom <i>per se</i>, je niečo nadosobné, je to existencia druhu <i>homo sapiens</i>, neustále predlžovanie jeho existencie.</p>

  <p>V tom sa výrazne prejavuje podobnosť so svetom živočíchov, s rozličnými prírodnými druhmi. Druh <i>homo sapiens</i> je súčasťou prírody a sexuálny pud, ktorý pôsobí v jeho rámci, zabezpečuje existenciu tohto druhu, jeho jestvovanie. Jestvovanie je prvým a základným dobrom každého bytia. Jestvovanie druhu <i>homo sapiens</i> je prvým základným dobrom tohto druhu. Všetko ostatné dobro vyplýva z tohto základného. Len natoľko môžem konať, nakoľko jestvujem. Iba natoľko sú možné rozličné diela človeka, výtvory jeho génia, plody jeho svätosti, nakoľko ten človek, ten génius, ten svätec - jestvuje. Aby bol, musel začať jestvovať. Prirodzená cesta k začatiu jestvovania človeka vedie cez sexuálny pud.</p>

  <p>Skutočne môžeme myslieť a hovoriť, že sexuálny pud je svojskou silou prírody, ale nemôžeme myslieť ani hovoriť, že má čisto prírodný význam. To nie je pravda. Sexuálny pud má existenčný význam, lebo je úzko spätý s jestvovaním človeka, s jestvovaním druhu <i>homo sapiens</i>, ale nie je spätý iba s fyziológiou, či dokonca s psychofyziológiou človeka, ktorou sa zaoberajú prírodné vedy. Jestvovanie neurčuje vlastný ani interdisciplinárny predmet žiadnej z prírodných vied. Každá z nich predpokladá jestvovanie ako konkrétnu skutočnosť obsiahnutú už v predmete, ktorý báda. Naproti tomu samo jestvovanie je predmetom filozofie, ktorá jediná sa zaoberá problémom jestvovania ako takým. Aj preto celkový pohľad na sexuálny pud, ktorý je veľmi úzko spätý s jestvovaním druhu homo sapiens a ktorý má existenciálny nie iba „prírodný“, charakter, patrí do filozofie. Je to veľmi dôležité, keď ide o pozorovanie vlastnej veľkosti tohto pudu, čo má tiež svoje zreteľné dôsledky v oblasti sexuálnej etiky. Ak má sexuálny pud iba „prírodný“ význam, tak ho možno uznať za oblasť užívania v takom zmysle, v akom sú ním pre človeka rozličné predmety živej či neživej prírody. Ak má však sexuálny pud existenciálny charakter, keďže je spätý so samým jestvovaním ľudskej osoby, ktoré predstavuje prvé a najzákladnejšie dobro, potom musí podliehať zásadám, ktoré ho zaväzujú vo vzťahu k osobe. Hoci je sexuálny pud k dispozícii človeku a on ho môže užívať, predsa však nikdy v odtrhnutí od lásky osoby, alebo dokonca proti nej.</p>

  <p>V žiadnom prípade si teda nemožno myslieť, že sexuálny pud, ktorý má svoju vlastnú cieľovosť v človeku, cieľovosť, o ktorej sme hovorili, nezávislú od vôle a vlastného rozhodovania človeka, je niečím, čo sa nachádza nižšie než osoba a nižšie než láska.<sup><a id="b22" href="footnotes.xhtml#f22">22</a></sup> Cieľom pudu je jestvovanie druhu <i>homo sapiens</i>, jeho predlžovanie, <i>procreatio</i>, i láska osôb, muža a ženy sa formuje v oblasti tejto cieľovosti, akoby v jej riečišti, stvárňuje sa z materiálu, ktorý poskytuje pud.<sup><a id="b23" href="footnotes.xhtml#f23">23</a></sup> Môže sa teda skutočne správne stvárňovať iba natoľko, nakoľko sa formuje v úzkej harmónii s vlastnou cieľovosťou pudu. Výrazný konflikt s touto cieľovosťou bude súčasne narúšaním a podrývaním lásky osôb. Táto cieľovosť človeku neraz prekáža, a preto sa ju snaží umelým spôsobom obísť. Taký spôsob sa však jednoznačne musí negatívne odraziť na láske osôb, ktorá je v tomto prípade principiálne spätá s užívaním pudu.<sup><a id="b24" href="footnotes.xhtml#f24">24</a></sup></p>

  <p>Skutočnosť, že táto cieľovosť neraz človeku prekáža, má rozličné príčiny. Jednou z príčin je určite aj to, že človek dáva vo svojom vedomí, vo svojom rozume sexuálnemu pudu často iba „prírodný“ význam a nevníma dostatočne dôrazne jeho skutočný existenciálny význam, jeho spätosť s jestvovaním. Práve to spojenie s jestvovaním človeka ako druhu <i>homo sapiens</i> dáva sexuálnemu pudu jeho objektívnu veľkosť a význam. Táto veľkosť sa však len vtedy zapisuje do vedomia, keď človek vyzdvihuje svojou láskou to, čo je obsiahnuté v prirodzenej cieľovosti pudu. Neprekáža mu v tom však tá determinácia, v rámci ktorej závisí jestvovanie človeka a jestvovanie druhu nevyhnutne od užívania sexuálneho pudu? Teda nevyhnutnosť a determináciu, spojenú s poriadkom jestvovania človeka a druhu, môže každá osoba poznať a vedome prijať. Nepredstavuje nevyhnutnosť v psychologickom význame, nevylučuje lásku - dáva jej iba svojský charakter. Práve taký charakter má plnohodnotná manželská láska dvojice osôb, muža a ženy, ktorí sa vedome rozhodli zúčastniť sa na poriadku jestvovania, slúžiť jestvovaniu druhu <i>homo sapiens</i>. Ak to berieme podrobnejšie a konkrétnejšie, tie dve osoby, muž a žena, potom slúžia jestvovaniu inej konkrétnej osoby, ktorá je ich vlastným dieťaťom, krvou z ich krvi a telom z ich tela. Táto osoba súčasne predstavuje potvrdenie a predĺženie ich vlastnej lásky. Poriadok ľudskej existencie, poriadok jestvovania nie je v konflikte s láskou osôb, ale úzko s ňou harmonizuje.</p>

</body>

</html>