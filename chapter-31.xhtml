<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
</head>

<body>

  <h1>OSOBA A ČISTOTA</h1>

  <h2 id="toc_1">Rehabilitácia čistoty</h2>

  <h3 id="toc_2">Čistota a resentiment</h3>

  <p>Titul tejto kapitoly je zapožičaný od M. Schelera, ktorý publikoval štúdiu <i>Rehabilitácia cnosti (Rehabilitierung der Tugend)</i>. Tento titul môže vyznieť ako nejaká provokácia. Keď totiž hovoríme o rehabilitácii, máme na mysli niekoho (alebo niečo), kto stratil (čo stratilo) dobré meno a právo na uznanie medzi ľuďmi. Rehabilitácia mu prinavracia to dobré meno a právo na uznanie. Vari cnosť stratila dobré meno? Vari cnosť čistoty stratila dobré meno? Vari ju ľudia neuznávajú za cnosť? Tu však nejde len o dobré meno. Samotný názov cnosti a nominálne uznanie neriešia tento problém, lebo ide o domovské právo v ľudskej duši, v ľudskej vôli - práve to je miesto cnosti a základ, bez ktorého ona prestáva jestvovať ako reálne bytie. Avšak samo uznanie „cnosti“, „čistoty“ vtedy ostáva bez hlbšieho významu. <i>M. Scheller</i> videl potrebu rehabilitovať cnosti preto, lebo u súčasného človeka pozoroval významné duchovné postoje, ktoré nie sú výrazne naklonené ich uznaniu. Tieto postoje označil ako „resentiment“.</p>

  <p>Resentiment spočíva v nesprávnom a skreslenom vzťahu k hodnote. Je to nedostatok objektivizmu v hodnotení a oceňovaní a jeho pramene sa nachádzajú v slabosti vôle. Ide o to, že vyššia hodnota si vyžaduje väčšie úsilie vôle, ak ju chceme obsiahnuť alebo realizovať. Aby sme sa subjektívne oslobodili od tejto námahy, aby sme pred sebou samými ospravedlnili nedostatok takejto hodnoty, zmenšujeme jej význam, odopierame jej to, čo jej v skutočnosti prislúcha, vidíme v nej priam akési zlo, hoci nás objektivita zaväzuje uznať dobro. Resentiment má, ako vidíme, charakteristické znaky tej kardinálnej chyby, ktorou je lenivosť. Sv. Tomáš Akvinský definuje lenivosť (<i>acedia</i>) ako „smútok, ktorý vyplýva z toho, že dobro je ťažké“. Sám smútok ešte nekazí dobro, ba dokonca nepriamo v duši podporuje uznanie jeho hodnoty. Resentiment však ide ďalej - nielenže kazí obraz dobra, ale dehonestuje to, čo si musí zasluhovať uznanie, aby človek nemusel s námahou dvíhať seba samého k pravdivému dobru, ale mohol „bezpečne“ uznávať za dobro iba to, čo sa mu hodí, čo je pre neho výhodné. Resentiment sa umiestňuje do subjektivistickej mentálnosti: príjemnosť tu zastupuje nadradenú hodnotu.</p>

  <p>Zdá sa, že sa cnosti, predovšetkým cnosti čistoty, odňalo cestou resentimentu veľa práv v ľudskej duši, vôli aj v srdci človeka. Vytvorila sa proti nej argumentácia so snahou dokázať, že ona nie je pre človeka užitočná, ale škodlivá. Stačí vari spomenúť rozličné výhrady, povedzme hygienickej a lekárskej povahy, namierené proti čistote a proti sexuálnej zdržanlivosti. Veľmi frekventovaný je argument: „Prehnaná čistota (je však ťažké určiť, čo to znamená) je zdraviu škodlivá; mladý človek sa musí sexuálne vyžiť.” V čistote a v sexuálnej zdržanlivosti vidia hrozného protivníka ľudskej lásky, a preto im odopierajú uznať domovské právo v ľudskej duši. Čistota - podľa týchto názorov - má dôvod na jestvovanie mimo lásky muža a ženy, v láske musí ustúpiť. Predovšetkým z tejto strany narastá resentiment, ktorý napokon nie je len všeobecnou vlastnosťou našej epochy - sklony k nemu driemu v duši každého človeka; kresťanstvo ich považuje za jeden z dôsledkov dedičného hriechu. Preto, ak sa máme oslobodiť od resentimentu, a zvlášť od jeho následkov v pohľade na tento dôležitý problém, musíme uskutočniť rehabilitáciu čistoty. Treba odstrániť ohromné navrstvenie subjektivizmu v chápaní lásky a v chápaní toho šťastia, aké môže dať láska mužovi a žene.</p>

  <p>Vieme, že láska vyžaduje integritu tak v každej z milujúcich osôb, ako aj medzi nimi. Ukázala to analýza v predchádzajúcej kapitole. Keď sme analyzovali lásku z troch rozličných aspektov (metafyzického, psychologického a etického), dokázali sme rozlíšiť veľa jej prvkov. Ide o to, aby sa tieto prvky tak u každej z osôb, ako aj medzi nimi, medzi ženou a mužom, správne scelili, aby vytvorili správny osobný a medziosobný celok. Preto je funkcia integrácie dôležitá. Láska nemôže ostať len akousi subjektívnou „situáciou“, v ktorej sa k slovu dostávajú pudom prebudené energie zmyslovosti a citovosti. Vtedy totiž nedorastá k osobe a nezjednocuje osoby. Aby mohla láska dosiahnuť plnú osobnú hodnotu a aby naozaj mohla zjednotiť muža a ženu, musí sa pevne oprieť o afirmáciu hodnoty osoby. Pri vychádzaní z takejto afirmácie možno ľahko prejsť k podstatnej túžbe po dobre pre milovanú osobu - dobro hodné osoby - čo dáva láske „šťastie dávajúci“ charakter. Ľudia, žena a muž, túžia po láske, lebo očakávajú šťastie, ktoré im prinesie do života.</p>

  <p>Túžba po skutočnom šťastí pre druhú osobu, zreteľné odovzdanie sa jej dobru - to všetko vtláča láske drahocenné znamienko altruizmu. Avšak to všetko môže v láske medzi mužom a ženou nedozrieť a nevykryštalizovať sa, ak prevláda žiadostivé zameranie, žiadostivá láska, ale najmä sama žiadostivosť zrodená z reakcie zmyslovosti, hoci aj založená na bohatých citových zážitkoch. Tieto zážitky dávajú láske „príchuť“, ale nevytvárajú jej objektívnu podstatu, ktorá je veľmi úzko spätá s afirmáciou hodnoty osoby. Zo samého bohatstva citov nemožno posudzovať hodnotu vzájomného vzťahu osôb. Búrlivosť emocionálnych zážitkov, ktorá sa zrodila na základe zmyslovosti, môže v sebe skrývať nedostatok skutočnej lásky, ba dokonca priam egoizmus, lebo niečím iným je láska a niečím iným sú ľúbostné zážitky. Láska sa formuje na základe hlbokého a plne zodpovedného vzťahu osoby k osobe, ľúbostné zážitky sa rodia spontánne v reakciách zmyslovosti a citovosti. Veľmi bujný vývoj týchto zážitkov môže v sebe skrývať nedostatočne rozvinutú lásku. Preto sme sa v analýze lásky zamerali na nevyhnutnosť rozlíšenia týchto dvoch profilov - objektívneho a subjektívneho.</p>

  <p>A aj preto musíme seriózne uvažovať o možnosti <i>dezintegrácie</i> lásky. Ide o zážitok alebo dokonca o súhrn ľúbostných zážitkov, ktoré majú svoj zdroj a pôvod v zmysloch a v citoch, ale osobne ešte nedozretých. Dezintegrácia predovšetkým označuje nedostatočný vývoj samej etickej podstaty lásky.<sup><a id="b40" href="footnotes.xhtml#f40">40</a></sup> Prejavy zmyslovosti alebo aj citovosti vo vzťahu k osobe druhého pohlavia, ktoré vznikajú skôr a vyvíjajú sa rýchlejšie než cnosť, nie sú ešte láskou. Najčastejšie sa však považuje za lásku a označuje sa pomenovaním láska - a práve preto takto chápanej láske sa prieči čistota ako činiteľ, ktorý prekáža. A tak hlavný argument proti čistote znie - „čistota prekáža láske“ - neberie dostatočne do úvahy ani zásady integrácie lásky, ani z druhej strany možnosť jej dezintegrácie.</p>

  <p>Až správne sústredenie jednotlivých zmyslovo-citových prvkov okolo samej hodnoty osoby umožňuje hovoriť o láske. Naproti tomu nemožno nazývať láskou to, čo je len akýmsi jej prvkom či „časťou“, lebo nesprávne sústredenie týchto „častí“ či prvkov môže dať ako výsledok nie lásku, ale priam popretie lásky. Ba čo viac, z hľadiska etiky jestvuje základná požiadavka - pre dobro lásky, aby sa realizovala jej skutočná podstata tak v každej osobe, ako aj medzi osobami, treba sa oslobodiť od všetkých „ľúbostných“ zážitkov, ktoré nie sú kryté skutočnou láskou, čiže vzájomným vzťahom muža a ženy opierajúcim sa o vyzretú afirmáciu hodnoty osoby. Táto požiadavka udiera na jadro problému čistoty. Slovo „čistota“ hovorí o oslobodení sa od všetkého, čo „špiní“. Láska musí byť v istom zmysle priehľadná; vo všetkých zážitkoch, vo všetkých skutkoch, ktoré majú v nej svoj prameň, musí byť pozorovateľný taký vzťah k osobe druhého pohlavia, ktorý vyplýva zo zreteľnej afirmácie jej hodnoty. Keď však zo základov zmyslov a z pocitov, ktoré sú s nimi späté, vznikajú zážitky a skutky, ktoré berú láske priehľadnosť, je potrebná osobitná cnosť, aby sa z tej strany zabezpečila jej pravdivosť a objektívny profil. Je to práve čistota, ktorá je najužším spojencom lásky osôb <i>y</i> a <i>x</i>. Skúsme to ukázať základnou analýzou, pričom využijeme výsledky analýzy samej lásky, ktorú sme urobili v predchádzajúcej kapitole. Vtedy sa aj lepšie ukáže, že tento protiklad lásky a čistoty, o ktorom tak často počúvame hovoriť, je prejavom resentimentu.</p>

</body>

</html>