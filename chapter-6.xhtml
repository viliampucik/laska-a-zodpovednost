<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Prikázanie lásky a personalistická norma</title>
</head>

<body>

  <h3 id="toc_2">Prikázanie lásky a personalistická norma</h3>

  <p>V Evanjeliu sformulované prikázanie vyžaduje od človeka lásku k iným ľuďom, blížnym, v svojom plnom znení však vyžaduje lásku k osobám. Totiž Boh, ktorého prikázanie lásky je na prvom mieste, je najdokonalejším osobným Bytím. Celý svet stvorených osôb čerpá svoju odlišnosť a prirodzenú nadradenosť vo vzťahu k svetu vecí (nie osôb) z istej podobnosti s Bohom. V Evanjeliu sformulované prikázanie, ktoré vyžaduje lásku vo vzťahu k osobám, stojí nepriamo v opozícii k princípu utilitarizmu, lebo ten nie je schopný zabezpečiť lásku vo vzťahu človeka k človeku, osoby k osobe. Opozícia medzi evanjeliovým prikázaním a princípom utilitarizmu je o to nepriamejšia, že prikázanie lásky neformuluje samotný princíp, na základe ktorého uskutočňovanie tejto lásky vo vzťahoch medzi osobami je možné. Kristovo prikázanie sa však nachádza na inej úrovni ako princíp utilitarizmu, je normou iného stupňa. Netýka sa priamo tej istej veci - prikázanie hovorí o láske so zreteľom na osoby, ale princíp utilitarizmu poukazuje na príjemnosť ako na základ, a to nielen ako na základ konania, ale aj normovania ľudského konania. V kritike utilitarizmu sme potvrdili, že ak vychádzame zo základu normovania, ktorý tento smer prijíma, nikdy nedokážeme dosiahnuť lásku. Na ceste k nej totiž vždy stojí ako prekážka samotný princíp „užívania“, čiže zaobchádzania s osobou ako s prostriedkom na dosiahnutie cieľa, a to ešte cieľa, akým je príjemnosť - maximalizovanie príjemnosti.</p>

  <p>Protiklad medzi princípom utilitarizmu a prikázaním lásky vyplýva teda z toho, že na základe tohto princípu jednoducho prikázanie lásky stráca význam. S princípom utilitarizmu sa, samozrejme, spája určitá axiológia. Príjemnosť je podľa nej jedinou alebo najvyššou hodnotou. Toto však teraz nemusíme analyzovať. Zrejmým sa naproti tomu stáva, že ak prikázanie lásky a láska, ktorá je predmetom tohto prikázania, majú mať zmysel, tak sa musíme oprieť o iný princíp ako o princíp utilitarizmu, o inú axiológiu a o inú základnú normu. V danom prípade to bude personalistický princíp a personalistická norma. Táto norma ako princíp s negatívnym obsahom potvrdzuje, že osoba je takým dobrom, s ktorým sa nezhoduje používanie, s ktorým nemožno zaobchádzať ako s predmetom užívania, ako s prostriedkom na dosiahnutie cieľa. Spolu s tým postupuje pozitívny obsah personalistickej normy. Osoba je takým dobrom, že vlastný a plnohodnotný vzťah k nej určuje iba láska. A práve tento pozitívny obsah personalistickej normy vyzdvihuje prikázanie lásky.</p>

  <p>Možno so zreteľom na to povedať, že prikázanie lásky je personalistickou normou? Prikázanie lásky v užšom zmysle slova sa iba opiera o personalistickú normu ako o zásadu s negatívnym i pozitívnym obsahom, V užšom zmysle slova nie je personalistickou normou, iba z nej ako zo zásady vyrastá (ako zásadnej normy), lebo predstavuje vlastný základ prikázania lásky. Tento základ prikázania lásky treba hľadať v inej axiológii, v inom systéme hodnôt než je systém utilitarizmu. Musí to byť personalistická axiológia, v rámci ktorej je hodnota osoby vždy vyššia, než je hodnota príjemnosti (preto ani nemôže byť osoba jej podriadená, nemôže vytvárať prostriedky na dosiahnutie cieľa, ktorým je príjemnosť). Ak sa teda v užšom zmysle slova prikázanie lásky nestotožňuje s personalistickou normou, ale ju iba predpokladá, podobne ako personalistickú axiológiu, potom zo širšieho hľadiska možno povedať, že prikázanie lásky je personalistickou normou. Prikázanie v užšom zmysle slova hovorí: „Miluj osoby“, ale personalistická norma ako princíp hovorí: „Osoba je takým bytím, v ktorom vlastný a plnohodnotný vzťah k nej predstavuje láska“.            Personalistická norma je ako uvidíme, odôvodnením prikázania Evanjelií. Ak teda berieme prikázanie spolu s týmto odôvodnením, vtedy môžeme povedať, že je personalistickou normou.</p>

  <p>Táto norma, ako prikázanie, určuje a odporúča určitý spôsob vzťahu Bohu i k ľuďom, určitý postoj voči nim. Taký vzťah a taký postoj sa zhodujú s tým, čím osoba je, a preto sú správne. Táto správnosť prevyšuje samotnú užitočnosť (ktorú ako jedinú si všíma princíp utilitarizmu), hoci ju neruší, iba si ju podriaďuje. Všetko, čo je správne a užitočné vo vzťahu k osobe, sa nachádza v dosahu prikázania lásky.</p>

  <p>Definovaním a odporúčaním určitého spôsobu vzťahu k bytostiam, ktoré sú osobami, určitým postojom voči nim vytvára nielen správnosť takého vzťahu a takého postoja, ale tiež jeho spravodlivosť. Spravodlivé je totiž to, čo niekomu právom patrí. Osobe právom patrí, aby s ňou bolo zaobchádzané ako s predmetom lásky, nie ako s predmetom užívania. V istom zmysle možno teda povedať, že láska je dožadovaním sa spravodlivosti a používanie osoby v úlohe prostriedku by sa tejto spravodlivosti priečilo. Poriadok spravodlivosti je skutočne dôležitejší než poriadok lásky - a v istom zmysle ho dokonca obsahuje potiaľ, pokiaľ môže byť láska požiadavkou spravodlivosti. Milovať človeka alebo Boha, milovať osobu je určite niečím spravodlivým. Súčasne však láska - ak uvažujeme o jej podstate - je niečím mimo spravodlivosti a nad ňou. Jednoducho, podstata lásky je iná a iná je aj podstata spravodlivosti. Spravodlivosť sa dotýka vecí (materiálnych aj morálneho dobra, napríklad dobrého mena) so zreteľom na osoby. Osôb sa dotýka skôr nepriamo, naproti tomu láska sa dotýka osôb priamo a bezprostredne. V jej podstate sa skrýva afirmácia hodnoty osoby ako takej. A ak môžeme správne povedať, že ten, kto miluje osobu, je so zreteľom na ňu spravodlivý, tak už nebude pravdivé tvrdenie, že láska k osobe spočíva v spravodlivosti voči nej. V nasledujúcom sa budeme usilovať širšie rozobrať otázku, v čom spočíva láska k osobe. Dosiaľ sme dosiahli jedno, že láska k osobe musí spočívať na prijímaní jej nad-vecnej a nad-konzumnej (nadúžitkovej) hodnoty. Kto miluje, ten sa bude snažiť vyjadrovať to v celom svojom konaní. A niet pochýb, že tým bude aj voči osobe ako takej spravodlivý.<sup><a id="b20" href="footnotes.xhtml#f20">20</a></sup></p>

  <p>Tento aspekt problému, toto dotýkanie sa lásky na podklade personalistickej normy je veľmi dôležitý pre celkový obraz našich bádaní, ktorých predmetom je sexuálna morálka. Práve tu je základným problémom vypracovanie pojmu lásky spravodlivej pre osobu, čiže lásky vždy hotovej odovzdať každému človeku to, čo mu právom patrí, lebo je osobou. V sexuálnom kontexte totiž to, čo býva označované ako „láska“, môže byť veľmi ľahko pre osobu dokonca až nespravodlivé. Stáva sa tak však nie preto, že by na vytváraní takej lásky medzi osobami rozdielneho pohlavia mali určitý podiel zmyselnosť a citovosť, ale skôr preto, že sčasti neuvedomene a sčasti dokonca vedome sa dovoľuje interpretovať lásku v jej sexuálnom kontexte, opierajúc sa o utilitaristickú zásadu.</p>

  <p>Takáto interpretácia sama vniká do istej miery do tejto lásky, pričom využíva prirodzenú príťažlivosť zmyslovo-citových faktorov, ktoré vníma ako príjemné. Od prežívania príjemnosti možno ľahko prejsť nielen k jej vyhľadávaniu, či dokonca k jej hľadaniu pre ňu samu, ale aj k jej uznávaniu za nadradenú hodnotu a za oprávnený základ normy. Na tom spočíva podstata deformácií, ktoré sú v láske medzi mužom a ženou.</p>

  <p>Keďže sexuálna oblasť sa tak často spája s pojmom „láska“ a súčasne je oblasťou ustavičného potierania dvoch zásadne odlišných spôsobov hodnotenia a dvoch rozličných spôsobov normovania - personalistického a utilitaristického - treba pre prehľadnosť celého problému jasne potvrdiť, že tá láska, ktorá je obsahom prikázania v Evanjeliu, sa spája iba s personalistickou a nie s utilitaristickou normou. Preto treba aj v rámci personalistickej normy hľadať príslušné riešenia pre sexuálnu morálku, ak to majú byť kresťanské riešenia. Tieto riešenia sa musia opierať o prikázanie lásky. Ak prikázanie lásky v jeho evanjeliovom znení realizuje človek v celej jeho plnosti prostredníctvom nadprirodzenej lásky k Bohu a k blížnym, potom táto láska nie je v rozpore s personalistickou normou, ale sa ani nerealizuje v odtrhnutosti od nej. Na konci týchto úvah sa žiada pripomenúť, ako svätý Augustín (353-430) rozlíšil slová <i>uti</i> a <i>frui</i>. Svätý Augustín rozlíšil tieto dva základy takto: jeden, ktorý smeruje k riešeniu bez ohľadu na predmet - to je práve <i>uti</i> - a druhý, ktorý nachádza radosť v plnohodnotnom vzťahu k predmetu práve vďaka tomu, že tento vzťah je taký, aký si vyžaduje prirodzenosť toho predmetu, nazval <i>frui</i>. Prikázanie lásky rovnako ukazuje cestu k <i>frui</i> vo vzájomnom vzťahu osôb rozličného pohlavia v manželstve aj mimo neho.</p>

</body>

</html>