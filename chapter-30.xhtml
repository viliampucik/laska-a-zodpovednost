<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Problém výchovy lásky</title>
</head>

<body>

  <h3>Problém výchovy lásky</h3>

  <p>Čo to znamená „výchova lásky“? Je možné vo všeobecnosti lásku vychovávať? Nie je ona niečím od počiatku hotovým, daným človeku alebo dvom ľuďom ako záležitosť srdca určitého druhu? Takto sa domnievajú veľmi často zvlášť mladí ľudia a dôsledkom takéhoto názoru musí byť prinajmenšom čiastočné zdeformovanie toho, čo sme tu nazvali integráciou lásky. Láska zostáva vtedy iba psychologickou situáciou, ktorú (akoby napriek prírode) podriaďujeme požiadavkám objektívnej morálnosti. Zatiaľ - práve naopak - sa láska riadi normou, čiže zásadou, z ktorej treba vyvodiť čo najplnšiu hodnotu každej psychologickej situácie; iba vtedy samotná situácia dosiahne vlastnú plnosť, stane sa výrazom dozretého zaangažovania osoby. Láska totiž nikdy nie je niečím hotovým, niečím „daným“ žene a mužovi, ale vždy je súčasne aj „úlohou“. Tak treba na ňu pozerať: láska do určitej miery nikdy nie „je“, ale sa iba neustále „stáva“ v závislosti od vkladu každej osoby, od jej dôkladného zaangažovania. To zaangažovanie sa opiera o to, čo je „dané“, preto tie zážitky, ktoré majú svoju oporu v zmyslovosti a v prirodzenej citovosti ženy či muža, predstavujú iba „materiál“ lásky. Jestvuje tendencia uznať ich už za jej hotovú podobu. Je to tendencia mylná, skrýva sa v nej konzumný a utilitárny postoj, ktorý - ako je známe - sa prieči prirodzenosti samotnej lásky.</p>

  <p>Človek je bytosťou odsúdenou na tvorivosť. Táto tvorivosť zaväzuje aj v oblasti lásky. Ako často sme svedkami toho, že zo sľubného „materiálu“ citov a túžob sa nestvárni pravdivá láska, ale často niečo úplne opačné, kým neraz zo skromného „materiálu“ sa sformuje skutočne veľká láska. Ale taká veľká láska môže byť iba dielom osôb a - dodajme na tomto mieste pre úplnosť obrazu - dielom milosti. Chceme sa tomuto dielu prizrieť. Na lásku budeme totiž pozerať predovšetkým ako na dielo človeka, budeme sa snažiť zanalyzovať jej hlavné cesty. Pôsobenie milosti je v nej skryté ako účasť neviditeľného Tvorcu, ktorý - keďže sám je láskou - má moc stvárňovať každú lásku, aj tú, ktorá sa vo svojom prirodzenom rozvoji opiera o hodnotu pohlavia a tela, len treba aby ju ľudia chceli vedome s ním spolutvoriť. Netreba sa pozastavovať nad tým, že sa to deje neraz spletitými a krehkými spôsobmi. Milosť má moc vyslobodzovania ciest ľudskej lásky.</p>

  <p>Aby sme teda odpovedali na otázky postavené na začiatku, musíme sa jednoducho vrátiť ešte raz ku všetkým úvahám obsiahnutým v tejto kapitole. Musíme ich ešte prehĺbiť vo svetle Evanjelia, čítaného a chápaného vo väčšej úplnosti než tu. Ale už aj tu vidno, že na zušľachťovaní lásky sa zúčastňuje mnoho aktivít, najmä vnútorných, hoci majú svoj vonkajší výraz, no v každom prípade sú hlboko osobné. Tieto aktivity smerujú k tomu, čo sa tu nazvalo integráciou lásky „v“ osobe a tiež „medzi“ osobami. Úvahy na tému lásky vo vzťahu: „muž - žena“ nám však pripomenuli mnohorakosť možností dezintegrácie; ktorá sa vkráda do ich vzájomných vzťahov. A preto je potrebné ich doplnenie, vďaka ktorému sa stane jasným, akým spôsobom sa láska muža a ženy chráni pred dezintegráciou. Tomu má slúžiť uvažovanie na tému čistoty.</p>

</body>

</html>