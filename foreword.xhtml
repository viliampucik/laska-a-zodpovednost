<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Predhovor</title>
  <link href="main.css" rel="stylesheet" type="text/css"/>
</head>

<body>

  <h1>Predhovor</h1>

  <p>Knižka, ktorá sa Vám dostáva do rúk, má svoju históriu. Po prvý raz sa objavila pred dvadsiatimi rokmi. Pri súčasnom rytme pisateľskej a vydavateľskej produkcie to znamená dlhé obdobie, a to aj v oblasti filozofie, v ktorej diela starnú pomalšie. Okrem toho má táto knižka ešte svoju dlhú prehistóriu. Prehistóriu, ktorú písali skúsenosti mnohých ľudí, ktorá vznikala do istej miery aj skúsenosťami samého autora ako ich duchovného pastiera a priateľa, ktorý spolu s nimi prežíval ich najintímnejšie záležitosti. Tieto skúsenosti sa sústredili a stretli s jeho vlastnými pocitmi, vyvolali reflexie a zamýšľanie sa a po čase vyvolali potrebu vydať svedectvo. Toto svedectvo našlo svoj výraz najprv vo forme prednášok, ktoré odzneli v rokoch 1958 a 1959 na Katolíckej univerzite v Lubline, aby napokon dostalo podobu knižky <i>Láska a zodpovednosť</i>, ktorú v roku 1960 vydala Vedecká spoločnosť Katolíckej univerzity (Towarzystwo Naukowe Katolickiego Uniwersytetu Lubelskiego) v Lubline.</p>

  <p>Od tej chvíle začalo toto dielo žiť svojím vlastným životom. Odvtedy ono samo píše svoje dejiny. <i>Habent sua fata libelli...</i> Píše ich sebe samému. A v istom zmysle aj samému autorovi.</p>

  <p>Tieto dejiny sú predovšetkým dejinami stretnutia tých skúseností a toho svedectva, ktoré tu dostávajú svoj výraz, s koncepciami a s propozíciami, ktoré sa chcú odvolať na ten istý prameň, alebo aspoň v tom istom prameni hľadajú legitimizáciu a splnomocnenie pre seba. Ako z tejto konfrontácie vychádza láska a zodpovednosť? Táto otázka sa prirodzene vynára vo vzťahu ku knižke, ktorej prislúcha byť v čase tak veľmi sa napĺňajúcom problémami, ktoré si vytýčila. Zrozumiteľná je najmä preto, že čitateľ si tiež kladie otázky a očakáva na ne odpovede. A predsa, odpovedať na ne na tomto mieste by bolo urážkou samej podstaty diela, lebo toto dielo chápeme ako výzvu. Ako niečo, čo možno privolať ako svedectvo skúsenosti a kedykoľvek znovu podrobiť úsudku skúsenosti, hneď ako sa vynorí - hoci aj z nového napätia - potreba odvolať sa na tie isté pramene a na podstatu dôležitosti našich súdov. A preto <i>Tolle et lege</i>! A predovšetkým <i>Vide</i>! „Pri takomto charaktere knižka - ako uviedol sám autor v predhovore k jej druhému vydaniu, spolu s ďalšími spoluautormi predpokladá, že ďalej ju budú dotvárať tí, ktorí v teórii i v praxi do konca premyslia a vytvoria jej hlavné formulácie“. Dielo je otvorené každému ohlasu, skúsenosti, nech pochádza odkiaľkoľvek, a súčasne neustále apeluje na čitateľa o vypočutie hlasu skúsenosti v celej šírke: čo do rozsahu, aj do hĺbky.</p>

  <p>Ak je reč o hĺbke, ide o všetko to, čo sa zvyčajne nejaví jednoducho a na prvý pohľad nie ako skúsenosť, čo však do istej miery, hoci skryte, určuje jej zložku, že ju nemožno nezohľadniť v mene identifikovania jej obsahu. Lebo v opačnom prípade by z nej bolo potrebné niečo odobrať, zredukovať, a tým prečiarknuť autoritu samej integrálne ponímanej skúsenosti, jediného zdroja informácií a základu skutočných vedomostí o hocičom. Láska a zodpovednosť zakladajúca sa na takomto metodologickom základe sa nemusí obávať ničoho, čo je schopné preukázať sa skúsenosťou. Správne interpretovanú skúsenosť nemôžu ohroziť nijaké ďalšie skúsenosti. Z takejto konfrontácie môže pravda len získať.</p>

  <p>Dejiny knižky Láska a zodpovednosť práve z tohto hľadiska ukazujú jej osobitnú životnosť. Bolo by zjednodušené hovoriť o jej „víťaznom pochode“. Vieme však, že nemusela ďakovať za svoje „nové objavenie“ či „vzkriesenie“ skutočnosti, že sa jej autor stal pápežom. Láska a zodpovednosť žila a žije nielen svojimi vydaniami - troma poľskými (z nich dvoma celoštátnymi) a niekoľkými cudzojazyčnými: francúzskym, talianskym a španielskym.<sup><a id="b1" href="footnotes.xhtml#f1">1</a></sup></p>

  <p>Napriek tomu, že si dielo ani po uplynutí dvadsiatich rokov od svojho vydania nevyžaduje odporúčanie, predsa je zrejmé, že potrebuje isté predstavenie v novom kontexte. Čo určuje tento kontext? V najvšeobecnejšom náčrte ho vyjadrujú dve navzájom sa doplňujúce „súradnice“.</p>

  <p>Z jednej strany tento kontext vyjadruje diskusia okolo ústredných otázok, ktoré vyslovil pápež <i>Pavol VI. v encyklike Humanae vitae</i>. Ako vieme, táto diskusia - v prvej fáze skoncentrovaná na nie vždy skoordinovanom vyhľadávaní argumentov „za“ či „proti“ antikoncepcii s cieľom získať partnera sporu - prešla po čase do fázy metodologickej, prehĺbenej sebareflexie. Stala sa diskusiou o spôsobe odôvodnenia morálnych noriem v aspekte ich oprávnenosti.<sup><a id="b2" href="footnotes.xhtml#f2">2</a></sup> Niektorí, ktorí zásadne nespochybňovali oprávnenosť noriem encykliky Humanae vitae, diskutovali odvtedy o okruhu ich záväznosti. Rozhodnutie tohto osobitného problému závisí od rozriešenia sporu medzi dvoma teóriami etickej argumentácie - deontologickou a teologickou. Hlbšia analýza predmetu tohto sporu však odhaľuje väčšiu zložitosť problematiky, ale aj možnosť, ba dokonca nevyhnutnosť mediálneho stanoviska. Odhalila aj to, že pri podstate riešenia, ktoré môže počítať s úplným prijatím, musí sa na jednej strane ukázať opravdivá antropológia - „teória ľudskej osoby“, a na druhej strane prehĺbené videnie samého skutku: že v konkrétnosti nemožno smerovať k takému izolovaniu okamihu oprávnenosti skutku, aby zostal oddelený od zásadnej funkcie činu v medziosobných vzťahoch - funkcie vyjadrovania<sup><a id="b3" href="footnotes.xhtml#f3">3</a></sup> lásky, čiže od afirmácie osoby so zreteľom na dôstojnosť, ktorá jej nevyhnutne prislúcha. Je z každej stránky zaujímavé pozrieť sa na celú túto diskusiu po desiatich rokoch od vydania encykliky Humanae vitae z hľadiska diela, ktoré ju takmer o desať rokov predišlo. Diela, ktorému je celkom cudzia akákoľvek atmosféra podráždenosti, protestu či protiprotestu diela, ktorého atmosféru dokonale vymedzuje jedno jediné úsilie - umožniť pravde skúsenosti až do konca sa vysloviť na tému lásky, ktorá je hodna ľudskej osoby. Pre tento dôvod jestvuje potreba zasadenia diela práve do tohto kontextu a ukázať ho na jeho podklade. Práve to si vyžaduje uvádzanie poznámok, ktoré plnia úlohu komentára, viažúceho text knižky Láska a zodpovednosť so spomínaným kontextom. Komentár tohto druhu sa tu stáva priam nevyhnutným.</p>

  <p>Z druhej strany však nemožno prehliadnuť skutočnosť, že v priebehu tých istých dvadsiatich rokov autor knižky Láska a zodpovednosť publikoval viacero článkov, v ktorých rozvíjal túto tematiku v rozličných smeroch, osobitne s ohľadom na etiku rodiny a filozofie i teológie tela. Potreba zohľadnenia tohto úzko autorského kontextu sa zdá byť celkom zrejmá. Z tohto dôvodu sa spočiatku totiž vynorila myšlienka pripojiť spomínané štúdie ku knižke Láska a zodpovednosť ako prílohu. Keď aj ponecháme bokom skutočnosť, že takáto príloha by musela svojím rozsahom veľmi rozšíriť knižku, vystúpil do popredia iný dôvod. Mimo rámca tejto prílohy by sa totiž muselo dostať dielo autora, ktoré má celkom výnimočný dosah na sformovanie onoho kontextu. Ide o „Osobu a čin“ - o prácu, v ktorej sa autor najúplnejšie vyslovil - hoci zásadne spôsobom mimo - o ľudskej osobe. Netreba strácať slová na presviedčanie  o tom, ako veľmi sa problematika tohto diela spája s otázkou zodpovednej lásky, hlavným problémom knižky Láska a zodpovednosť. Práve osoba v svojom čine a prostredníctvom svojho skutku sa stane podmetom a adresátom zodpovednej lásky. Ona je hlavnou postavou drámy - persona dramatis - v ktorej sama píše „svoju najpravdivejšiu históriu“, históriu lásky alebo jej negovania, a tým svojho naplnenia či nenaplnenia. Text knižky Láska a zodpovednosť by ostal ochudobnený, keby sme ho nejakým spôsobom nespojili s textom práce Osoba a čin, keby sme ho neukázali v kontexte „rozpravy o človeku“, od Karola Wojtylu. To je druhá príčina, ktorá rozhodla o nevyhnutnosti uvedenia komentára, ale aj o jeho charaktere.</p>

  <p>V poznámkach nájde čitateľ na jednej strane odvolania na diela autora a na druhej strane odvolania, ktoré ukazujú jeho dielo ako výzvu na konfrontáciu.</p>

  <p>Je to výzva na konfrontáciu s inými názormi a koncepciami, nie natoľko s dielom autora, ale skôr jeho prostredníctvom - akoby prostredníctvom <i>média quo</i> - s výpoveďou integrálnej etickej skúsenosti lásky osoby k osobe. Lásky, ktorá - ako súvisle o tom hovorí vlastná skúsenosť - je tým, čím je iba vtedy, keď sa buduje na teréne uznávania osobnej dôstojnosti tak podmetu lásky, ako aj jej adresáta vo všetkom, z čoho táto dôstojnosť vyrastá, čo preniká a v čom definitívne korení.</p>

  <p>V Lubline dňa 18. mája 1979</p>

  <p>Vdp. Tadeusz Styczeň</p>

  <p>Jerzy Galkowski</p>

  <p>Adam Rodziňski</p>

  <p>Vdp. Andrzej Szostek</p>

</body>

</html>