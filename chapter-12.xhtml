<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>„Libidistická“ interpretácia</title>
</head>

<body>

  <h3 id="toc_3">„Libidistická“ interpretácia</h3>

  <p>Skreslenie v duchu prehnaného rigorizmu - v ktorom sme napokon odhalili prejav utilitaristického myslenia (<i>extrema se tangunt! - extrémne sa dotýkajú!</i>) - nie je vo všeobecnosti také časté, ako je opačná deformácia, ktorú nazveme „libidistickou“. Toto pomenovanie nadväzuje na latinské slovo <i>libido</i> (rozkoš plynúca z užívania), ktoré použil pri svojej interpretácii sexuálneho pudu S. Freud. Obíďme širšie rozoberanie freudovskej psychoanalýzy, jeho teórie podvedomia. S. Freud je považovaný za predstaviteľa pansexualizmu: je totiž náchylný všetky prejavy ľudského života už od dojčenského veku vysvetľovať ako prejavy sexuálneho pudu. V skutočnosti iba niektoré z týchto prejavov sa upriamujú priamo a výrazne na sexuálne hodnoty, všetky sa upriamujú možno nepriamo a nevýrazne k rozkoši <i>libida</i>. A táto rozkoš má vždy sexuálny význam. Preto Freud hovorí predovšetkým o pude k rozkoši (<i>libido-trieb</i>), nie o sexuálnom pude. Tu je dôležité práve to, že sexuálny pud v jeho chápaní je v podstate pudom k rozkoši.</p>

  <p>Takto postavená otázka je pokračovaním partikularistického a čisto subjektivistického videnia človeka. V tomto chápaní o podstate sexuálneho pudu rozhoduje to, čo predstavuje najvýraznejší a najnápadnejší obsah ľudských zážitkov v sexuálnej oblasti. Tým obsahom - podľa Freuda - je práve rozkoš - <i>libido</i>. Človek sa do nej ponára, keď sa stane jeho údelom, a túži po nej, keď ju neprežíva. Je teda vnútorne determinovaný na jej hľadanie. Hľadá ju sústavne a vo všetkom čo robí. Ona je akoby prvoradým cieľom sexuálneho pudu, ba celého pudového života človeka - cieľom <i>per se</i>. Odovzdávanie života, prokreácia, je v tomto chápaní len vedľajším cieľom - cieľom <i>per accidens</i>. Objektívny cieľ pudu je teda akoby nepodstatný. Psychoanalýza načrtla človeka len ako podmet, a nie ako predmet, jeden z predmetov objektívneho sveta. Tento predmet je súčasne podmetom, ako sme už povedali, a tento podmet má iba jemu vlastné vnútro a vnútorný život. Črtou tohto vnútra je práve schopnosť poznania, čiže poznávania pravdy objektívne a úplne. Vďaka nej si človek - osoba uvedomuje aj objektívny cieľ sexuálneho pudu, lebo nachádza seba v poriadku jestvovania a spolu s tým nachádza v tomto poriadku tiež úlohu sexuálneho pudu. Je schopný pochopiť túto úlohu vo vzťahu k Stvoriteľovi ako účasť na jeho stvoriteľskom diele.</p>

  <p>Keď naproti tomu chápeme sexuálny pud zásadne ako pud k rozkoši, vtedy sa tým akosi deformuje celé vnútro osoby. Osoba ostáva v tomto chápaní len podmetom „zvonku“ vnímavým na zmyslovo-sexuálne podnety, ktoré vyvolávajú prežitie rozkoše. Také chápanie stavia ľudskú psychiku - možno neuvedomene - na úroveň živočíšnej psychiky. Živočích môže byť upriamený na vyhľadávanie zmyslovo-vitálnej príjemnosti a na unikanie pred nepríjemnosťami istého druhu, lebo celý vzťah k objektívnym cieľom jeho bytia sa zákonite rieši cestou inštinktov. U človeka to však nie je tak - zákonité riešenie vzťahu k objektívnym cieľom jeho bytia ostáva u neho v moci rozumu, ktorý riadi vôľu, a preto toto riešenie nadobúda morálnu hodnotu. Je morálne dobré alebo morálne zlé. Keď človek nejakým spôsobom užíva sexuálny pud, vtedy tiež rieši - správne alebo nesprávne - vzťah k objektívnym cieľom svojho bytia. K tým cieľom, ktoré sú späté práve s pudom. Sexuálny pud nemá teda čisto libidistický charakter, ale má existenciálny charakter. Človek v ňom nemôže hľadať iba <i>libido</i>, lebo to sa protiví jeho prirodzenosti, protiví sa jednoducho tomu, čím človek je. Podmet vybavený takým vnútrom ako človek, podmet, ktorý je osobou, nemôže ponechať celú zodpovednosť za pud inštinktu tým, že sa upriamuje len na rozkoš, ale musí prijať plnú zodpovednosť za spôsob užívania sexuálneho pudu. Táto zodpovednosť určuje zásadnú životnú zložku sexuálnej morálky človeka. Treba dodať, že „libidistická“ interpretácia sexuálneho pudu veľmi úzko súvisí s utilitaristickým postojom v etike. V tomto prípade ide o druhý význam slova „užívať“, o ktorom sme už hovorili, že má výrazne subjektivistické sfarbenie. A práve preto sa s ním spája zaobchádzanie s osobou výhradne ako s prostriedkom na dosiahnutie cieľa, ako s predmetom užitia. „Libidistická“ deformácia predstavuje otvorenú formu utilitarizmu, kým prehnaný rigorizmus skrýva v sebe iba symptómy utilitaristického myslenia. Tieto v ňom vystupujú akoby okľukou - <i>libido</i> o nich hovorí priamo a bezprostredne.</p>

  <p>Celý tento problém má však ešte iný aspekt, a to ekonomicko-spoločenský. Prokreácia je akousi funkciou kolektívneho života ľudstva. Ide však o existenciu druhu <i>homo sapiens</i>. Je to súčasne funkcia spoločenského života v rozličných konkrétnych spoločnostiach, systémoch, štátoch, rodinách. Spoločensko-ekonomický problém prokreácie sa prejavuje na mnohých stupňoch. Jednoducho ide o to, že nestačí deti len rodiť, treba ich potom aj živiť a vychovávať. Dnešné ľudstvo prežíva veľký strach, že nedokáže ekonomicky udržať prirodzený prírastok. Sexuálny pud sa prejavuje ako mocnejšia sila, než je ľudská podnikavosť v hospodárskej oblasti. Vari dvesto rokov pobáda ľudstvo - najmä v belošských civilizovaných spoločenstvách - potreba postaviť sa proti sexuálnemu pudu, proti jeho potenciálnym dôsledkom. Táto potreba sa vykryštalizovala do doktríny, ktorú spájame s Thomasom Róbertom Malthusom (1766 - 1834), známou preto ako maltuzianizmus alebo aj neomaltuzianizmus. K problému neomaltuzianizmu sa ešte vrátime. Sám maltuzianizmus je osobitným problémom, ktorý tu nebudeme podrobne rozvádzať. Patrí do oblasti demografie, ktorá sa zaoberá problematikou aktuálneho a potenciálneho počtu ľudí na zemeguli a v jej jednotlivých častiach. Treba však obrátiť pozornosť na to, že maltuzianizmus sa združil s čisto „libidistickou“ interpretáciou sexuálneho pudu. Keďže vraj Zemi hrozí preľudnenie, lebo ekonómovia sa sťažujú na „nadprodukciu“ ľudí, s ktorou nemôže držať krok produkcia životných potrieb, treba sa usilovať o obmedzenie užívania sexuálneho pudu pri uvedomení si jeho objektívneho smerovania. Avšak tí, ktorí, podobne ako S. Freud, si všímajú predovšetkým subjektívnu cieľovosť tohto pudu, spojenú so samotným <i>libidom</i> a na ňu kladú hlavný dôraz, sa budú dôsledne usilovať o úplné zachovanie subjektívneho smerovania spojeného s príjemnosťou sexuálneho spolužitia, pri súčasnom obmedzení, či dokonca priamo vylúčení objektívnej cieľovosti spojenej s prokreáciou. Vystupuje tu problém, ktorý chcú vyznávači utilitaristickej mentality uznať za problém čisto technický, hoci katolícka etika v ňom vidí záležitosť jednoznačne etického charakteru. Utilitaristická mentalita ostáva v tomto prípade verná svojim zásadám. Ide predsa o možné maximum príjemností, ktoré sexuálna oblasť poskytuje v podobe <i>libida</i>. Katolícka etika však protestuje v mene svojich personalistických predpokladov - nemožno sa riadiť iba samotným „hľadaním príjemností“ tam, kde do hry vstupuje vzťah k osobe. Osoba nemôže byť v žiadnom prípade predmetom užívania, a v tom je vlastne jadro konfliktu.</p>

  <p>Katolícka etika je vzdialená od jednostranného rozhodovania o demografických otázkach, ktoré nastolil maltuzianizmus a ktoré podporujú súčasní ekonómovia. Problém prirodzeného prírastku, problém počtu ľudí na zemeguli či v jej jednotlivých častiach je otázka, ktorá prirodzeným spôsobom apeluje na ľudskú prezieravosť, na určitú prozreteľnosť, ktorou musí byť človek ako rozumná bytosť už kvôli sebe, tak v individuálnom, ako aj v spoločenskom živote. Avšak bez ohľadu na to, koľko pravdy sa skrýva v ťažkostiach demografického charakteru, ktorými hrozia národohospodári, problém sexuálneho spolužitia ženy a muža sa nemá riešiť spôsobom odporujúcim personalistickej norme. V tomto prípade ide totiž o hodnotu osoby, ktorá je pre celé ľudstvo najbližším dobrom - bližším a dôležitejším než ekonomické dobro. Nie je preto správne podriadiť samotnú osobu ekonomike, pretože jej vlastnou sférou hodnôt je sféra morálnych hodnôt, a tie zvláštnym spôsobom spájajú s láskou k osobe. Konflikt sexuálneho pudu s ekonomikou nevyhnutne musíme sledovať práve z tohto, ba dokonca predovšetkým z tohto hľadiska.</p>

  <p>Na záver tejto kapitoly chceme uviesť ešte jednu myšlienku, ktorá leží v rovine uvažovania o pude. V základnej štruktúre ľudského bytia pozorujeme - napokon podobne ako v celom živočíšnom svete - dva základné pudy: pud sebazáchovy a sexuálny pud. Pud sebazáchovy pomáha súhlasne so svojím pomenovaním zachovať a udržať existenciu človeka či živočícha. Poznáme veľa prejavov tohto pudu, ktoré tu nebudeme rozoberať. Ak však chceme charakterizovať tento pud, môžeme povedať, že má isté výrazné egocentristické znaky, a to natoľko, že je vo svojej prirodzenosti nasmerovaný na jestvovanie „ja“ (zrejme ide o ľudské „ja“, lebo je ťažké hovoriť o živočíšnom „ja“ - „ja“, vystupuje spolu s osobnosťou). Aj preto sa pud sebazáchovy výrazne odlišuje od sexuálneho pudu. Prirodzené smerovanie toho druhého prechádza totiž vždy mimo vlastného „ja“, ale jeho bezprostredným predmetom je nejaká iná bytosť druhého pohlavia rovnakého druhu a jeho konečným cieľom je bytosť rovnakého druhu. Také je objektívne smerovanie sexuálneho pudu, v ktorého prirodzenosti - na rozdiel od pudu sebazáchovy - tkvie niečo, čo by bolo možné nazvať „alterocentrizmom“, a to vlastne vytvára základ pre lásku.</p>

  <p>„Libidistická“ interpretácia sexuálneho pudu prináša zamieňanie pojmov. Dáva totiž sexuálnemu pudu čisto egocentrický význam, aký prirodzene patrí pudu sebazáchovy. Preto aj utilitarizmus, ktorý je spätý s touto interpretáciou, v sexuálnej etike nesie v sebe vari väčšie nebezpečenstvo, než sa vo všeobecnosti predpokladá - nebezpečenstvo akéhosi pomiešania podstatných a základných línií ľudských úsilí, ciest ľudskej existencie. Také pomiešanie sa musí, pochopiteľne, odraziť na celom duchovnom stave človeka. Predsa duša človeka tvorí tu, na zemi, substanciálnu jednotu s telom, a preto sa duchovný život nemôže správne rozvíjať vtedy, keď základné línie ľudskej existencie zostanú do hĺbky pomiešané v oblasti, v ktorej je priamo zaangažované telo. Úvahy a závery musia v sexuálnej etike siahať hlboko najmä vtedy, keď za orientačný bod týchto úvah a záverov prijmeme prikázanie lásky.</p>

</body>

</html>