<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Od sympatie k priateľstvu</title>
  <link href="main.css" rel="stylesheet" type="text/css"/>
</head>

<body>

  <h3 id="toc_7">Od sympatie k priateľstvu</h3>

  <p>Je na rade pozrieť sa na problém ľudskej lásky ešte z iného zorného uhla. Hoci tento pohľad už nadväzuje na psychologickú analýzu, predsa ho umiestnime do tejto prvej časti kapitoly, v ktorej sa zaoberáme celkovou analýzou lásky. Slovo „sympatia“ má grécky pôvod - skladá sa z predpony <i>sym</i> (spolu s niekým) a z koreňa <i>pathein</i> (prežívať). Slovo sympatia teda doslovne znamená „spoluprežívanie“. Význam tohto výrazu poukazuje na dva okamihy, ktoré sú v sympatii, a to na moment určitej vzájomnosti - alebo spoločenstva - vyjadreného predponou „sym“ a na moment určitej pasivity („prežívať“), vyjadrenej slovným koreňom. Preto sympatia vyjadruje predovšetkým to, čo „sa deje“ medzi ľuďmi v oblasti ich pocitov - to, čím emocionálno-afektívne zážitky spájajú ľudí. Pritom treba zdôrazniť to „deje sa“ s nimi, a nie že je ich dielom, plodom skutkov vôle. Sympatia je skôr prejavom pociťovania než konania - ľudia jej podliehajú spôsobom neraz nepochopiteľným a vôľa sa nevdojak dostane do sféry vzruchov a pocitov, ktoré približujú človeka k človeku bez ohľadu na to, či si jeden z nich vedome vybral druhého za predmet lásky. Sympatia je čisto citovou láskou, v ktorej rozhodnutie vôle a voľba ešte nehrajú vlastnú úlohu. Vôľa nanajvýš súhlasí s faktom sympatie a jej smerovaním.</p>

  <p>Hoci etymologicky sa zdá, že sympatia hovorí o citovej láske „medzi“ osobami, často sa uvažuje a hovorí o sympatii „k“ nejakej osobe. Keď mi je nejaká osoba sympatická, vtedy sa v mojom poli cítenia nachádza ako „predmet“, ktorý je sprevádzaný pozitívnym citovým vzruchom a tento vzruch súčasne označuje akési „plus“ pre samu osobu. Toto „plus“ sa rodí spolu so sympatiou a spolu s ňou môže aj odumrieť, lebo závisí práve od pocitového smerovania k tej osobe, ktorá je predmetom sympatie. Iná vec je, že toto len zo sympatie vychádzajúce „plus“ osoby sa môže postupne zmeniť na základné presvedčenie o jej hodnote. V okruhu sympatie sa prežitie hodnoty predmetu však zdá niečím nepriamym - <i>x</i> prežíva hodnotu <i>y</i> prostredníctvom svojej sympatie, lebo vďaka nej <i>y</i> získava hodnotu pre <i>x</i>. Skrýva sa v tom odtieň subjektivizmu, ktorý spolu s výraznou pasivitou na začiatku sa podieľa na určitej slabosti sympatie. Slabosť sympatie je v tom, že si podmaňuje city a vôľu človeka často nezávisle od objektívnej hodnoty osoby, ku ktorej sa obracia. Hodnota citov v istej miere zastupuje hodnotu osoby (predmetu sympatie).</p>

  <p>Slabosť sympatie vyplýva, ako vidno, z <i>jej</i> nedostatočnej objektívnosti. Ruka v ruke s tým ide veľká subjektívna sila sympatie, ktorá taktiež dáva ľudským láskam ich subjektívnu výraznosť. Samo rozumové uznanie hodnoty druhej osoby, hoci najzreteľnejšie, ešte nepredstavuje lásku (tak ako nerozhoduje ani o zaľúbení sa, o čom bola reč na začiatku tejto kapitoly). Až sympatia má tú silu, že približuje ľudí k sebe, a to spôsobom pre nich vnímateľným, skúsenostným. Láska je skúsenosťou, nie dedukciou. Sympatia stavia jednu osobu do okruhu druhej ako niekoho blízkeho, spôsobuje, že „cíti“ do istej miery celú jeho osobnosť, že žije v jeho okruhu, pričom ho súčasne krok za krokom nachádza vo svojom vlastnom okruhu. Práve preto je sympatia pre ľudí skúsenostným a rozhodujúcim prejavom lásky (o ktorý tak často ide medzi ženou a mužom). Vďaka nej cítia svoju vzájomnú lásku, ale bez nej akoby ju strácali a ostávajú v akejsi prázdnote. Aj preto sa im zdá, že v okamihu, v ktorom sa prerušuje sympatia, končí sa aj láska.</p>

  <p>A predsa sympatia nie je ani v najmenšom láskou, ako vzrušenie a pocity nie sú celým vnútorným životom ľudskej bytosti. Je len jedným z jeho prvkov; prvkom hlbším a oveľa podstatnejším je vôľa, ktorá je povolanou silou, aby formovala lásku v človeku a medzi ľuďmi. Je to dôležité tvrdenie preto, lebo láska medzi ženou a mužom nemôže ostať len na úrovni sympatie, ale musí sa stať priazňou. Totiž v priazni - ináč ako v sympatii - je rozhodujúci podiel vôle. Ja chcem dobro pre teba tak, ako ho chcem pre seba, pre moje „ja“. Tak by bolo možné vyjadriť podstatu a štruktúru priazne. Ako vidno, vystupuje v nej <i>benevolentia</i>, čiže žičlivosť (ja chcem dobro pre teba) i významné „zdvojenie“ podmetu, zdvojenie „ja“ - moje „ja“ a tvoje „ja“ určuje morálnu jednotu, lebo rovnako žičlivo sa na obe vzťahuje vôľa. Silou skutočnosti sa totiž tvoje „ja“ akoby stávalo mojím, žije v mojom „ja“ tak, ako samo v sebe. Tým možno vysvetliť slovo „priazeň“. V ňom zdvojené „ja“ vyzdvihuje okamihy zjednotenia osôb, ktoré prináša so sebou priazeň.</p>

  <p>Toto zjednotenie je iné než v sympatii. Tam sa opiera výlučne o vzrušenie a pocity a vôľa len privoľuje. Naproti tomu v priazni sa angažuje vôľa. A preto si priazeň naozaj privlastňuje celého človeka, je jeho dielom, má v sebe zreteľnú voľbu osoby, druhého „ja“, ku ktorému sa obracia vtedy, keď sa v rámci sympatie ešte všetko nenaplnilo. Práve na tom spočíva objektívna sila priazne. Tá však potrebuje zdôraznenie v podmete, akoby subjektívneho dôrazu. A to poskytuje sympatia. Ona sama ešte nie je priazňou, ale vytvára podmienky na to, aby medzi dvoma osobami mohla priazeň vzniknúť. A keď už vznikne, aby mohla vlastniť svoju podmetovú výraznosť, svoju citovú klímu a teplo. Lebo samo obojstranné a vzájomné „chcem dobro pre teba“, hoci vytvára jadro priazne, je akoby zavesené v prázdnote, keď sa zbaví toho citového tepla, ktoré poskytuje práve sympatia. Nemožno to „chcem ti dobro“ nahradiť iba citom, tak ako v odtrhnutí od citu, zostáva ono chladným a nekomunikatívnym.</p>

  <p>Z hľadiska výchovy k láske sa tu črtá zreteľný záver - <i>sympatiu treba pretvoriť na priazeň</i> a priazeň <i>dopĺňať sympatiou</i>. Táto požiadavka, ako vidno, ide v dvoch smeroch. Sympatii chýba skutok žičlivosti, bez ktorej nemôže jestvovať skutočná láska. Čo ako sa sympatia môže prejavovať ako žičlivosť (ba dokonca niečo viac než žičlivosť), predsa však je v tom istá dávka ilúzie. V analýze zaľúbenia sme obrátili pozornosť na subjektivistickú črtu citu, najmä na to, že cit sa usiluje „odvrátiť pravdu“ od predmetu a obrátiť ju čo najväčšmi k sebe. Výsledkom tohto sklonu je aj to, že považujeme sympatiu i citovú lásku za priazeň, ba dokonca za niečo viac než priazeň. A aj preto sa o ňu často opierajú aj také skutočnosti, ako je manželstvo, ktoré môže byť opreté len o priazeň. Avšak priazeň, ako sa povedalo, spočíva na vyzretom zaangažovaní sa vôle na vzťahu k druhej osobe z hľadiska jej dobra. Preto jestvuje problém dozrievania sympatie na priazeň a tento proces si vyžaduje úvahu a čas. Ide hlavne o to, aby sme hodnotu citu, o ktorý sa predovšetkým opiera vzťah k osobe a k jej hodnote v hraniciach sympatie, doplnili o objektívne poznanie hodnoty tejto osoby a presvedčením sa o nej. Lebo len z toho môže vychádzať vôľa v svojom aktívnom zaangažovaní. City môžu zaangažovať vôľu, ale len pasívne alebo povrchne, s istou dávkou subjektivity, kým priazeň sa dožaduje výrazného zaangažovania vôle, s čo najväčšou objektívnosťou.</p>

  <p>Na druhej strane však jestvuje problém doplnenia priazne sympatiou, lebo bez nej by priazeň ostala chladná a nekomunikatívna. Tento proces je možný, lebo sympatia sa v človeku nielen spontánne rodí a udržiava na iracionálnej ceste, ale dokonca takto zrodená prejavuje sklon stať sa priazňou. Je to jednoduchý dôsledok štruktúry osobného vnútra človeka, v ktorom plnú hodnotu dosahuje iba to, čo má úplné krytie v presvedčení a v slobodnej vôli. Sám dojem, ale ani iba z neho vyplývajúci cit toto krytie nenahradí. A aj preto ruka v ruke so sympatiou medzi osobami (x - y) sa spravidla otvára možnosť priazne, či jej skromný začiatok. Sympatia však často býva ihneď výrazná, naproti tomu priazeň býva spočiatku nevýrazná. Ide o to, aby sa využívaním citovej situácie vytvorenej sympatiou stvárňovala vzájomná priazeň, a tým sa sympatii dal základný a objektívny význam. Omyl v ľudskej láske veľmi často, najmä keď ide o lásku medzi <i>x</i> <i>a y</i>, je v tom, že bez toho, aby sa z nej vedome formovala priazeň, ostáva na úrovni sympatie. Dôsledkom tohto omylu je aj presvedčenie, že vo chvíli, keď sa preruší sympatia, končí sa aj láska. Je to pre ľudskú lásku veľmi nebezpečné presvedčenie, ale tento omyl je jednou zo základných medzier vo výchove k láske.</p>

  <p>Láska v nijakom prípade nemôže spočívať na „využívaní“ sympatie či na samom „vyžívaní sa“ v nej (čo vo vzťahu medzi mužom a ženou je často sprevádzané sexuálnym „vyžitím sa“). Naproti tomu sa láska spolieha na podstatné pretváranie sympatie na priazeň. Zo svojej podstaty je totiž ona niečím tvorivým a konštruktívnym, a nie iba niečím konzumným. Sympatia je signálom, ale rozhodne nie je dokončenou skutočnosťou, ktorá by bola druhovým ťažiskom osôb. Musí sa dopracovať hĺbky v človeku, dopracovať sa základu v priazni tak, ako sa z druhej Stany musí priazeň doplniť klímou a teplom sympatie. To sú dva procesy, ktoré sa musia navzájom prenikať, a nie si prekážať. Práve na tom spočíva „umenie“ výchovy lásky, vlastné <i>ars amandi (umenie milovať)</i>. Tomuto umeniu veľmi odporuje postup, v ktorom sympatia (výrazná najmä vo vzťahu muž - žena, kde sa s ňou spája silná zmyslovo-telesná príťažlivosť) prekrýva potrebu vytvárania priazne a v praxi ju dokonca znemožňuje. Zdá sa, že v tom je častá príčina neúspechov, ktorým je vystavená ľudská láska.</p>

  <p>V celom tomto probléme sa skrýva nezhoda <i>dvoch profilov lásky</i> - objektívny profil sa dôsledne neprekrýva so subjektívnym profilom. Sympatia, v ktorej je výrazne načrtnutý subjektívny profil lásky, nie je ešte priazňou, v ktorej iba dozrieva jej objektívny profil. Súčasne však sama láska musí byť niečím subjektívnym, musí byť v podmetoch, v dvoch osobných podmetoch - <i>x</i> a <i>y</i> - v nich sa formovať a prejavovať. Túto subjektívnu lásku však nemožno zamieňať so subjektivizmom. Láska je vždy niečím subjektívnym, lebo spočíva v podmetoch, súčasne však musí byť oslobodená od subjektivizmu. Musí byť v podmete, v osobe, byť niečím objektívnym, mať svoj objektívny profil - nielen subjektívny. Práve preto nemôže byť iba sympatiou, ale musí byť priazňou. Zrelosť priazne medzi <i>x</i> a <i>y</i> možno posúdiť, okrem iného, pomocou toho, či ju sprevádza sympatia, ale ešte väčšmi pomocou toho, či nie je celkom závislá od sympatie (od samých vzruchových momentov a afektívnych prostriedkov), ale či tiež okrem nich má svoje výrazné objektívne bytie v osobe i medzi osobami. Až vtedy možno stavať na nej manželstvo a spoločný život dvojice.</p>

  <p>Aj preto sa zdá, že dôležitú úlohu môže vo vývoji lásky medzi ženou a mužom zohrať <i>kolegiálnosť</i>. Kolegiálnosť sa odlišuje tak od sympatie, ako aj od priazne. Od sympatie sa líši tým, že predovšetkým nezasahuje do vzruchovo-afektívnej sféry človeka, ale vychádza z objektívnych základov, akými sú spoločná práca, spoločné úlohy, spoločné záujmy. Od priazne sa kolegiálnosť líši tým, že sa v nej ešte nedostáva k slovu ono „chcem tvoje dobro, akoby išlo o moje vlastné »ja«“. A preto je pre kolegiálnosť charakteristický moment spoločenstva, ktorý spôsobujú isté objektívne činitele. Ľudia chodia do tej istej triedy, pracujú v tom istom laboratóriu, slúžia v tej istej jednotke, majú záujmy v tej istej oblasti (napríklad filatelia) - a to z nich robí kolegov. Kolegialita sa môže zrodiť aj medzi <i>y</i> a <i>x</i>, a to tak nezávisle od citovej sympatie, ako aj na jej základe. Ten druhý spôsob sa zdá byť veľmi užitočný, lebo môže pomôcť rozvinúť sympatiu do skutočnej priazne. Kolegialita vnáša medzi dvoch ľudí - ženu a muža - akési objektívne spoločenstvo vtedy, keď ich sympatia spája len subjektívnym spôsobom. Vďaka kolegialite sa teda môže načrtnúť ten objektívny profil lásky, bez ktorého je vždy niečím neúplným. Samotné city sú, ako ukazuje skúsenosť, skôr nestále, a preto nemôžu trvalo a výhradne rozhodovať o vzťahu človeka k človeku. Nevyhnutne treba nájsť prostriedky, pomocou ktorých sa city nielen dostanú k vôli, ale aj spôsobujú jednotu tejto vôle (<i>unum velle</i>), vďaka ktorej sa dve „ja“ stávajú jedným „my“. Takáto jednota je práve v priazni.</p>

  <p>Vzájomná priazeň má medziosobový charakter vyjadrený v „my“. V kolegiálnosti je tiež „my“, hoci mu ešte chýba spojitosť a hĺbka, ktorá je náplňou priazne. Kolegiálnosť však môže navzájom spájať veľa osôb, priazeň len malý počet. Spoločenská črta kolegiálnosti sa prejavuje v tom, že ľudia ňou spojení vytvárajú zvyčajne určité prostredie. A aj preto môže byť kolegiálnosť veľmi dôležitá pre formovanie vzájomnej lásky medzi <i>x</i> a <i>y</i>, ak má ich láska dozrieť do manželstva a stať sa základným kameňom novej rodiny. Ľudia, ktorí sú schopní žiť v prostredí, ktorí sú schopní jeho tvorby, sú, zdá sa, dobre pripravení na to, aby rodinnému spoločenstvu dodali charakter pevného prostredia, v ktorom vládne dobrá atmosféra spolužitia.</p>

</body>

</html>