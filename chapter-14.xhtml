<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Slovo „Láska“</title>
  <link href="main.css" rel="stylesheet" type="text/css"/>
</head>

<body>

  <h1>OSOBA A LÁSKA</h1>

  <h2 id="toc_1">Metafyzická analýza lásky</h2>

  <h3 id="toc_2">Slovo „Láska“</h3>

  <p>Slovo „láska“ nie je jednoznačné. V tejto knižke vedome zužujeme okruh významov tohto slova, lebo nám ide o lásku medzi dvoma osobami s rôznym pohlavím. Vieme však, že aj pri takomto zúžení má slovo „láska“ ešte rozličné významy a nemožno uvažovať o jeho jednoznačnom používaní. Bola by potrebná zvláštna analýza, ktorá by možno v istej miere odhalila celé bohatstvo skutočnosti, ktorú zvykneme označovať slovom „láska“. Je to zložitá a mnohovýznamová skutočnosť. Za východisko prijmeme charakteristiku, že láska je vždy vzájomným vzťahom osôb. To vzápätí znova vychádza z istého vzťahu dobra. Každá z osôb ostáva v takom vzťahu a súčasne v ňom ostávajú obe. To je východiskový bod pre prvú časť našej analýzy lásky, pre metafyzickú analýzu, v ktorej ide o všeobecnú charakteristiku lásky medzi ženou a mužom. Ak ju chceme urobiť, musíme si vyčleniť základné prvky, ktoré sú v nej obsiahnuté. Obsahové prvky spojené vzťahom k dobru, ako aj štrukturálne prvky späté so vzájomným vzťahom osôb. Tieto prvky sú v každej láske. Napríklad v každej láske je obľúbenosť či dobroprajnosť. Láska medzi ženou a mužom je jednou z mnohých podôb lásky, v ktorej sa spoločné prvky lásky nachádzajú vo svojej špecifickosti. Preto sme túto analýzu pomenovali metafyzickou - slovo „láska“ má najvýraznejší analogický význam.</p>

  <p>Metafyzická analýza nám otvorí cestu k psychologickej analýze. Láska ženy a muža sa formuje hlboko v psychike dvoch osôb a je spätá so zvláštnou sexuálnou vlastnosťou človeka. Nato je potrebná psychofyziologická aj biopsychologická analýza. O biofyziologických momentoch bude reč v poslednej kapitole („Sexuológia a etika“). Ľudská láska sa na ne neredukuje, ani sa s nimi nestotožňuje. Keby tak bolo, nebola by láskou, iba ak v najširšom význame, ako vravíme o <i>amor naturalis</i> alebo aj o kozmickej láske, pričom tú poslednú vidíme vo všetkých cielených tendenciách, ktoré sa vyskytujú v prírode.</p>

  <p>Láska muža a ženy je vzájomným vzťahom ľudských bytostí a má osobný charakter. S tým sa spája jej hlboký etický význam a v tom etickom význame predstavuje obsah najväčšieho prikázania Evanjelia. Aj na tento význam sa musí zamerať naša analýza. Jej predmetom potom bude láska ako cnosť, ako najväčšia z cností, obklopujúca do určitej miery všetky ostatné a vyzdvihujúca ich na svoju úroveň, pričom im vtláča svoj vlastný profil.</p>

  <p>Takáto trojčlenná analýza toho, čo spája ženu a muža, je nevyhnutná, aby sme spomedzi množstva významov, aké sa zlučujú v slove „láska“, postupne vyčlenili ten, o ktorý nám ide.</p>

</body>

</html>