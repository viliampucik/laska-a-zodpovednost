<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Terapia</title>
</head>

<body>

  <h3 id="toc_1">Terapia</h3>

  <p>Bez toho, aby sme analyzovali klinické objavy rôznych možných aberácií, chceli by sme poukázať na spôsoby predchádzania takýmto reakciám. Všeobecné usmernenia by sme mohli zredukovať na niekoľko základných:</p>

  <ol style="list-style: lower-alpha;">

    <li>

      <p>Treba odmietnuť často medzi ľuďmi rozšírené presvedčenie, že sexuálny pud je niečím z prirodzenosti zlým, proti čomu treba bojovať v mene dobra. Naopak, v zhode so správnou koncepciou o človeku treba podporovať presvedčenie, že sexuálne reakcie sú úplne prirodzené a samy osebe neobsahujú ešte etickú hodnotu. Nie sú morálne ani dobré, ani zlé, ale možno z nich urobiť morálne dobrý alebo zlý dôsledok.</p>

    </li>

    <li>

      <p>Aby človek mohol nadobudnúť presvedčenie, že je schopný riadiť svoje reakcie, treba ho najprv oslobodiť od domnienky, že sexuálne reakcie sú nevyhnutne determinované a úplne nezávislé od ľudskej vôle. Treba ho presvedčiť, že telo ho môže „poslúchať“, ak ho k tomu usmerní.</p>

    </li>

    <li>

      <p>Človeka - zvlášť mladého - treba oslobodiť od presvedčenia, že sexuálne otázky predstavujú oblasť javov takmer katastrofálnych, nezrozumiteľných, ktoré tajomným spôsobom človeka vťahujú a ohrozujú jeho rovnováhu a zaradiť tieto javy do radu záležitostí opravdivo veľkých a pekných, ale úplne zrozumiteľných a „obyčajných“. Vyžaduje si to poskytovanie informácií o biológii človeka vo vhodnom čase.</p>

    </li>

    <li>

      <p>Najdôležitejšie je odovzdávanie správnej hierarchie hodnôt človeku a tiež ukázať, aké miesto v tej hierarchii zaujíma sexuálny pud. Jeho užívanie bude potom podriadené cieľu, ktorému má slúžiť. Ďalej treba človeka presvedčiť o možnosti a potrebnosti uvedomelej voľby. Treba „vrátiť“ človeku vedomie slobody vôle a tiež toho, že oblasť sexuálnych zážitkov úplne podlieha vôli.</p>

    </li>

    <li>

      <p>Vyskytujú sa aj prípady ochorení, pri ktorých je potrebná pomoc špecialistu - sexuológa alebo psychiatra - avšak rady dávané týmito špecialistami musia zohľadňovať celok ľudských snažení, a predovšetkým integrálnu, personalistickú koncepciu človeka.</p>

    </li>

    <li>

      <p>Niekedy totiž práve rady lekára „neurotizujú“ pacienta, keďže sú v zjavnom rozpore s tým, kým človek podľa pravdy je. Biologický prístup niektorých lekárov sformovaný často pod vplyvom „mýtu orgazmu“ spôsobuje, že dávajú rady, ktoré sú v úplnom rozpore s ľudským rozumom a s prežívaním sexuality.</p>

    </li>

  </ol>

  <p>Psychoterapia sexuálnych neuróz sa líši od sexuálnej pedagogiky, pretože predmetom jej záujmu sú ľudia s nejakým vybočením alebo ochorením pudu. Preto musia byť aj metódy pôsobenia iné, ako tie, ktoré používame v bežnej sexuálnej pedagogike. Choré osoby sú menej schopné „lásky a zodpovednosti“, a psychoterapia sa zameriava na to, aby im túto schopnosť prinavrátila. Keď zvážime usmernenia, ktorými sa pritom riadi, dochádzame k záveru, že sa snaží predovšetkým uvoľniť ich od zaťažujúcej mienky o determinujúcej sile pudu a vytvoriť v nich presvedčenie predovšetkým o schopnosti sebaurčovania každého človeka v rámci pudu i voči impulzom, ktoré podnecuje. To je východiskový bod celej sexuálnej etiky. Psychoterapia a jej prostredníctvom lekárska sexuológia týmto spôsobom nadväzuje na nemateriálnu energiu v človeku, snaží sa vytvoriť zodpovedné presvedčenie, oň sa opierajúce postoje atď. Snaží sa získať jeho „vnútro“, aby bolo možné usmerňovať jeho „vonkajšok”. Pri stvárňovaní tohto „vnútra“má rozhodujúcu rolu pravda o pude. V tejto metóde sa skrýva presvedčenie, že iba taký človek môže správne (čiže pravdivo a dobre súčasne) konať, ktorý správne rozmýšľa o predmete svojho konania.</p>

  <p>Týmto predmetom nie je iba pud, ale celá osoba spojená s tou silou prírody, ktorá pud predstavuje, a preto akákoľvek správna sexuálna výchova, rovnako tá, ktorá už musí nadobúdať formu terapie, sa nemôže pohybovať výlučne na „biologickej“ rovine sexuálneho pudu, ale na rovine osoby, s ktorou sa spája celý problém „lásky a zodpovednosti“. A zdá sa, že tu niet ani iného lieku, ani iného pedagogického prostriedku. Veľmi vážna, cieľová a cenná je dôkladná znalosť biofyzických sexuálnych procesov, avšak ani vo výchove, ani v sexuálnej terapii nevedie k príslušnému cieľu, ak nebude zreteľne zasadená do objektívnej vízie osoby, ako aj jej prirodzeného (i nadprirodzeného) povolania k láske.</p>

</body>

</html>