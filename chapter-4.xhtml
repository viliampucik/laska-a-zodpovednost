<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Druhý význam slova „užívať“</title>
  <link href="main.css" rel="stylesheet" type="text/css"/>
</head>

<body>

  <h3>Druhý význam slova „užívať“</h3>

  <p>Aby sme obsiahli úplnosť tejto problematiky, treba uvažovať ešte o druhom význame, v akom dosť často vystupuje slovo „užívať“. Naše myslenie a skutok vôle, čiže to, čo určuje objektívnu štruktúru ľudského konania, sprevádzajú rôznorodé <i>emocionálno-afektívne</i> momenty, stavy. Tie predbiehajú samo konanie, idú s ním ruka v ruke alebo sa odrážajú vo vedomí človeka, keď sa už konanie skončilo.<sup><a id="b17" href="footnotes.xhtml#f17">17</a></sup> Tie isté emocionálno-afektívne momenty či stavy, ako keby boli osobným obsahom, ktorý sa zväčša silou a naliehavosťou vplieta a vtiera do celej objektívnej štruktúry ľudských skutkov. Samotný objektívny skutok by bol neraz bledým a nevýznamným pre vedomie človeka, keby ho v tom vedomí nezvýrazňovali a zreteľne neohraničovali rozlične sfarbené emocionálno-afektívne prežitia. Čo viac, tieto vzruchové a pocitové momenty či stavy majú zväčša istý vplyv na to, čo určuje objektívnu štruktúru ľudských skutkov.</p>

  <p>Zatiaľ tento problém podrobne neanalyzujeme, ale budeme sa neraz k nemu vracať. Tu však treba zamerať pozornosť len na jedinú skutočnosť - na emocionálno-afektívne momenty či stavy, ktoré tak veľa znamenajú pre vnútorný život človeka. Spravidla sú sfarbené pozitívne alebo negatívne, akoby v sebe niesli pozitívny alebo negatívny vnútorný náboj. Pozitívnym nábojom je <i>príjemnosť</i>, negatívnym zasa <i>nepríjemnosť</i>. Príjemnosť sa vyskytuje v rozličných podobách či odtieňoch - v závislosti od toho, na aké emocionálno-afektívne zážitky alebo na aké zmyslové nasýtenie či citové uspokojenie sa viaže, alebo ako hlboká a principiálna je radosť. <i>Nepríjemnosť</i> tiež závisí od charakteru emocionálno-afektívnych zážitkov, ktoré ju vyvolávajú, a vystupuje v rôznych podobách, obmenách či odtieňoch; ako zmyslová nepríjemnosť, ako citová nespokojnosť alebo ako hlboký smútok.</p>

  <p>Pozornosť treba obrátiť na osobité bohatstvo, rôznorodosť a intenzitu emocionálno-afektívnych momentov či stavov, ktoré sa prejavujú vtedy, keď sú predmetom konania osoby druhého pohlavia. Vtedy prifarbujú toto konanie svojským spôsobom a dodávajú mu výnimočnú výraznosť. Týka sa to najmä niektorých činností najväčšmi spätých so vzájomným vzťahom osôb rozličného pohlavia a so sexuálnym spolužitím ženy a muža. Práve preto sa v rámci týchto konaní mimoriadne ostro načrtáva druhý význam slova „užívať“. Užívať znamená prežívať príjemnosť - tú príjemnosť, ktorá sa v rozličných odtieňoch spája s konaním a s predmetom konania. Vieme, že vo vzájomnom vzťahu ženy a muža a v ich sexuálnom spolužití je tým predmetom konania vždy osoba. Ona sa tiež stáva skutočným zdrojom rozlične sfarbenej príjemnosti, či dokonca priamo rozkoše.</p>

  <p>Skutočnosť, že práve osoba je pre druhú osobu zdrojom prežitia s osobitným emocionálno-afektívnym nábojom, je ľahko zrozumiteľná. Predsa práve človek musí byť pre človeka rovnocenným predmetom - partnerom konania. Táto rovnocennosť podmetu a predmetu konania určuje osobitý základ emocionálno-afektívnych zážitkov a s nimi spojených pozitívnych či negatívnych nábojov v podobe príjemnosti alebo nepríjemnosti. Nemožno však pripúšťať, že tu vstupuje do hry akási čisto a výhradne zmyslová príjemnosť. To by sa rovnalo zmenšeniu prirodzenej veľkosti kontaktu, ktorý v každom prípade zachováva svoj medziosobný, ľudský charakter. Ba ani čisto „telesná“ láska so zreteľom na prirodzenosť partnerov, ktorý sa jej zúčastňujú, neprestáva byť skutočnosťou toho druhu. Preto ani nemožno porovnávať sexuálny život živočíchov a ľudí, hoci je zrejmé, že u živočíchov tiež existuje a určuje základ prokreácie, základ udržania a zachovania druhu. U živočíchov však jestvuje na rovine prírody a na úrovni inštinktu s ňou spätým, naproti tomu u ľudí na rovine osoby a morálnosti. Sexuálna morálnosť nevyplýva iba z toho, že osoby majú vedomie cieľovosti sexuálneho života, ale aj z toho, že majú vedomie, že sú osobami. S ňou sa spája aj celý morálny problém užívania ako protikladu lásky.</p>

  <p>Tento problém sme načrtli, keď išlo o prvý význam slova „užívať“. Druhý význam tohto slova je rovnako dôležitý pre morálku. Človek práve vďaka tomu, že má rozum, môže vo svojom konaní nielen odlíšiť príjemnosť či nepríjemnosť, ale ich môže aj oddeliť a chápať ako osobitný cieľ konania. Vtedy sa jeho skutky formujú so zreteľom na príjemnosť, ktorú chce dosiahnuť, alebo aj výhradne so zreteľom na nepríjemnosť, ktorej chce uniknúť. Keď sa skutky spojené s osobou druhého pohlavia sformujú výhradne alebo aspoň predovšetkým z tohto pohľadu, vtedy sa táto osoba stane istým spôsobom iba prostriedkom na dosiahnutie cieľa - druhý význam slova „užívať“, ako vidíme, určuje zvláštny prípad prvého významu. Takýto prípad je však v konaní človeka veľmi častý. Naproti tomu sa neobjavuje v sexuálnom živote živočíchov, ktorý prebieha výhradne na úrovni prirodzenosti a inštinktu, a preto smeruje výlučne k tomu cieľu, ktorému slúži sexuálny pud, čiže k prokreácii, k zachovaniu druhu. Na tejto úrovni sexuálna príjemnosť - samozrejme, čisto živočíšna - nemôže určovať osobný cieľ. U človeka je to ináč. Tu je zreteľne vidieť, ako osobnosť a rozumnosť plodí morálku. Morálka je v tomto prípade podmetovo i predmetovo personalistická. Predmetovo preto, lebo ide o skutočný vzťah k osobe v kontexte sexuálnej príjemnosti.</p>

  <p>Osoba (odlišného pohlavia) nemôže byť pre inú osobu iba prostriedkom na dosiahnutie cieľa, ktorý určuje príjemnosť, alebo dokonca sexuálna rozkoš. Presvedčenie, že človek je osobou, vedie k prijatiu požiadavky, aby sa užívanie podriadilo láske. Nielen „užívať“ v prvom význame, širšom a objektívnom, ale aj v druhom význame, užšom, subjektívnom, lebo prežívanie príjemnosti je od svojej prirodzenosti niečím subjektívnym. Môže byť vnútorne usporiadané a privedené na úroveň osôb iba pomocou lásky. Iba láska vylučuje „užívanie“ v tom druhom význame. A preto aj etika, ak má splniť svoju vlastnú úlohu v oblasti sexuálnej morálky, musí v celom bohatstve a v rôznorodosti konania, ba aj v ľudských zážitkoch spojených s touto oblasťou presne odlíšiť to, čo je láskou k osobe od toho, čo ňou nie je, ale je iba jej užívaním, hoci sa pokúša vyvolať zdanie lásky a v jej mene sa snaží urobiť ho legitímnym. Pre dôkladnejšie vniknutie do problému na základe etiky ako vedeckého systému (ktorý nachádza svoje potvrdenie v jemu zodpovedajúcej morálnosti) je potrebná kritika takzvaného utilitarizmu.</p>

</body>

</html>