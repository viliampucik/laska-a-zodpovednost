<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Problém manželstva a spolužitia</title>
</head>

<body>

  <h3 id="toc_4">Problém manželstva a spolužitia</h3>

  <p>Tak ako celá medicína aj sexuológia má normatívny charakter; usmerňuje totiž činnosť človeka vzhľadom na zdravie. Zdravie, ako sme už vyššie spomenuli, je dobrom človeka ako psycho-fyzickej bytosti. V našich úvahách pôjde o poukázanie na hlavné momenty zhody medzi týmto dobrom, okolo ktorého sa sústreďujú informácie lekárskej sexuológie a ktoré predstavujú základ jej vyjadrení i noriem, a morálnym dobrom, ktoré definuje sexuálna etika. Táto nevychádza zo samých prírodovedných faktov, ale z pojmu osoby a lásky ako vzájomného vzťahu osôb. Či sa môže etika nezhodovať s hygienou a zdravím muža a ženy? Či v definitívnej a dôkladnej analýze ohľad na fyzické zdravie osôb môže byť v konflikte s ohľadom na ich morálne dobro, a teda s objektívnymi požiadavkami sexuálnej etiky? Neraz sa stretáme s takými názormi. Avšak treba sa venovať aj tejto téme. Nadväzujeme tým na kapitoly 3. a 4. (Čistota a Manželstvo).</p>

  <p>Vlastným odôvodnením monogamického a nerozlučiteľného manželstva je personalistická norma, pri súčasnom uznaní objektívneho poriadku cieľov manželstva. Z tejto normy vyplýva tiež zákaz cudzoložstva v širokom význame toho slova, a teda i zákaz predmanželských vzťahov. Iba hlboké presvedčenie o nadúžitkovej hodnote osoby (ženy pre muža a muža pre ženu) nám umožňuje v plnosti, dôkladným spôsobom odôvodniť toto stanovisko v etike a hľadať jeho realizáciu v morálke. Či ho sexuológia nejako dokáže podoprieť a tak dodatočne odôvodniť? Za týmto cieľom treba venovať pozornosť určitým, veľmi podstatným momentom sexuálneho spolužitia (ktoré si zachováva svoj osobový rozmer výlučne v manželstve, keď mimo inštitúcie manželstva kladie osobu výlučne a celkove do pozície predmetu užívania druhej osoby, zvlášť stavia do tejto pozície ženu pre muža).</p>

  <p>Sexuálne spolužitie (pohlavný akt) nie je iba jednoduchým dôsledkom sexuálneho podráždenia, ktoré môže vzniknúť aj bez aktu vôle, spontánne a iba druhotne sa stretá s jej súhlasom alebo odporom. Toto podráždenie môže dosiahnuť vrcholný moment, ktorý sexuológia definuje názvom „orgazmus“, ale toto vrcholné sexuálne podráždenie nie je totožné s pohlavným vzťahom (hoci všeobecne neprichádza k nemu bez súhlasu vôle a bez nejakej „činnosti“). Už v analýze žiadostivosti tela (3. kapitola, prvá časť) sme tvrdili, že reakcie zmyslovosti majú svoju vlastnú dynamiku v človeku, ktorá sa veľmi úzko spája nie natoľko s hodnotou „tela a pohlavia“, ale tiež s reflexnou dynamikou sexuálnych sfér ľudského tela, s fyziológiou pohlavia. Naproti tomu sexuálny vzťah, pohlavné spolužitie muža a ženy nie je mysliteľné bez aktu vôle, a to zvlášť zo strany muža. Nejde tu iba o samotné rozhodnutie, ide tiež o fyziologickú možnosť uskutočnenia vzťahu, čoho muž nie je schopný v stavoch vylučujúcich jeho vôľu, napr. vo sne alebo v bezvedomí. Z prirodzenosti samotného aktu vyplýva, že muž v ňom zohráva aktívnu rolu, má iniciatívu, zatiaľ čo žena je skôr pasívna, zameraná na prijímanie a prežívanie. Z jej strany stačí prijímanie a nedostatok odporu až natoľko, že pohlavný akt sa môže odohrať dokonca mimo účasti jej vôle - v stave, ktorý úplne vylučuje jej vedomie, napr. v bezvedomí, v spánku. V tomto význame sexuálne spolužitie závisí od rozhodnutia muža. Nakoľko však toto rozhodnutie býva vyvolané jeho sexuálnym podráždením, ktorému nemusí zodpovedať analogický stav u ženy, vzniká z toho záležitosť s veľkým praktickým významom, a to tak lekárskym, ako aj etickým. Sexuálna etika, manželská etika - musia vniknúť do štruktúry určitých faktov, ktoré sú dôkladne známe lekárskej sexuológii. Lásku sme definovali ako snahu o pravdivé dobro druhej osoby a potom ako odpor voči egoizmu. Keďže muž a žena v manželstve sú spojení i na základe sexuálneho spolužitia, je potrebné hľadať dobro aj v tejto oblasti.</p>

  <p>Z pohľadu lásky voči druhej osobe, z pozície altruizmu treba požadovať, aby manželský vzťah neslúžil iba na dosiahnutie vrcholného momentu sexuálneho podráždenia na jednej strane, čiže na strane muža, ale aby sa odohrával harmonicky, nie na úkor druhej osoby, lež pri jej zaangažovaní. A teda z hľadiska už dôkladne zanalyzovanej zásady, ktorá vo vzťahu k osobe vylučuje užívanie a dožaduje sa lásky. Láska sa v danom prípade dožaduje zohľadnenia v celej plnosti reakcie druhej osoby, „partnera“.</p>

  <p>Sexuológovia potvrdzujú, že krivka sexuálneho podráždenia u ženy prebieha inak než u muža: narastá miernejšie a miernejšie tiež klesá. Anatomické vzrušenie prebieha podobne ako u muža. Organizmus ženy je vybavený väčšou ľahkosťou reagovania na podnety z rôznych miest tela, čo do určitej miery kompenzuje skutočnosť, že toto vzrušenie narastá u nej pomalšie než u muža. To si musí uvedomovať muž, a to nie z dôvodov hedonistických, ale altruistických. V tejto oblasti jestvuje rytmus určovaný samotnou prírodou, ktorý majú obaja manželia hľadať, aby vrcholný moment sexuálneho vzrušenia nastával rovnako u muža i u ženy, a podľa možnosti klesal u oboch súčasne. Subjektívne šťastie, ktoré vtedy spoločne prežívajú, má jednoduché znaky onoho „frui“, čiže radosti vyplývajúcej zo zhody konania s objektívnym poriadkom prírody. Namiesto toho egoizmus - v tomto prípade ide skôr o egoizmus muža - sa najužšie spája s oným „uti“, v ktorom sa jedna strana snaží o dosiahnutie iba vlastnej príjemnosti na úkor druhej. Vidno, že elementárne ukazovatele sexuológie sa zhodujú s etikou.</p>

  <p>Nerešpektovanie týchto ukazovateľov v manželskom spolužití je v rozpore s dobrom manželského partnera a tiež s trvácnosťou a spolubytím samotného manželstva. Treba rátať s faktom, že jestvuje prirodzená komplikácia, keď ide o vzťah ženy k mužovi v manželskom spolužití, určitá prirodzená nerovnosť telesno-psychického rytmu, a tak je potrebná harmonizácia, ktorá nie je možná bez dobrej vôle zvlášť muža a bez starostlivého pozorovania ženy. Ak žena v pohlavnom spolužití nenájde toto prirodzené obšťastnenie, vtedy nastáva nebezpečenstvo, že bude prežívať manželský akt neplnohodnotým spôsobom, bez zaangažovania celej osobnosti. Takýto spôsob prežívania vytvára predpoklady vyvolania neurotickej reakcie, napríklad sexuálneho chladu. Niekedy tento chlad (frigiditas) býva dôsledkom akéhosi zablokovania zo strany samotnej ženy, je - niekedy dokonca zavineným - nedostatkom zaangažovania z jej strany. Najčastejšie však je frigidita dôsledkom egoizmu muža, ktorý nerešpektuje subjektívne túžby ženy v spolužití, ani objektívne zákonitosti sexuálneho procesu, aký v nej prebieha, hľadajúc, niekedy dokonca brutálnym spôsobom, iba vlastné uspokojenie.<sup><a id="b81" href="footnotes.xhtml#f81">81</a></sup></p>

  <p>To u ženy spôsobuje nechuť k spolužitiu a sexuálny odpor, ktorý je rovnako ťažký, alebo dokonca ťažšie ovládateľný než sexuálny pud. Spôsobuje tiež neurózu a niekedy aj organické ochorenia. Zo psychologického hľadiska takáto situácia vyvoláva nielen ľahostajnosť, ale často dokonca nepriateľstvo. Žena veľmi ťažko odpúšťa mužovi nedostatok obšťastnenia v manželskom sexuálnom živote. Sexuálny život sa pre ňu stáva ťažký a neprijateľný a s rokmi to môže narásť do úplne neprimeranej reakcie vychádzajúcej z pocitu krivdy, čo môže viesť k rozpadu manželstva. Aby sa tomu predišlo, je nutná zodpovedná sexuálna výchova. Treba ešte raz zdôrazniť, že fyzický odpor nejestvuje v manželstve ako prvotný jav, lež všeobecne je až druhotnou reakciou: u žien je to odpoveď na egoizmus a brutálnosť, u mužov zasa na chlad a ľahostajnosť. Ale tento chlad a ľahostajnosť ženy sú často dôsledkom omylov zo strany muža, keď ten, hľadajúc vlastné uspokojenie, necháva ženu neuspokojenú, čo môže súvisieť s mužskou ambíciou. Avšak samotná ambícia nemusí v určitých, zvlášť ťažších situáciách, postačovať pre ďalšie ciele: je známe, že egoizmus z jednej strany zaslepuje tým, že pozbavuje ambícií a z druhej strany vzbudzuje nezdravo prehnané ambície - a tak či onak prehliada druhého človeka. Podobne nemôže dlho vystačiť prirodzená dobrota ženy, ktorá „predstiera orgazmus“ (ako tvrdia sexuológovia), aby uspokojila ambície muža. To však spravidla nerieši problém spolužitia, môže to vystačiť iba na ten okamih. Na dlhšiu dobu je potrebná sexuálna výchova a táto je potrebná priebežne. Najzávažnejším bodom výchovy je nadobudnúť presvedčenie: druhá osoba je dôležitejšia ako ja. Takéto presvedčenie sa nezrodí náhle a z ničoho na základe samotného telesného spolužitia. Môže byť iba a výlučne výsledkom integrálnej výchovy v láske. Samotné sexuálne spolužitie neučí láske, ale láska - ak je opravdivou cnosťou - sa ukáže ako láska aj v manželskom sexuálnom spolužití. Až vtedy „sexuálne znalosti“ môžu prinášať zodpovedajúce ovocie; bez výchovy môžu dokonca škodiť.</p>

  <p>S tým sa spája a na to sa redukuje kultúra manželského spolužitia. Nie samotná technika, ale práve kultúra. Sexuológovia (van de Velde) často pripisujú zásadný význam technike, tá je však niečím druhoradým, často dokonca protikladným k tomu, k čomu má v zásade viesť. Pud je taký silný, že u normálneho muža a normálnej ženy vytvára akoby inštinktívne poznanie „ako žiť spolu“; umelá analýza (a tu sa vlastne spája s pojmom „technika“) môže celú záležitosť skôr pokaziť, ide tu totiž o určitú spontánnosť a prirodzenosť, zrejme podriadenú morálnosti. Toto inštinktívne poznanie musí potom dozrieť na kultúru spolužitia. Na tomto mieste musíme nadviazať na analýzu nežnosti - zvlášť „nezištnej nežnosti“. Práve schopnosť živého vnímania stavov a prežívaní druhej osoby môže zohrať veľkú úlohu v harmonizovaní manželského spolužitia. Vyrastá z citovosti, ktorá je viac zameraná na človeka a stadiaľ môže zlaďovať a vyrovnávať návalové reakcie zmyslovosti zameranej iba na telo a neovládané popudy žiadostivosti tela. Zvlášť pri dlhšej a voľne narastajúcej sexuálnej reakcii, ktorá je charakteristická pre organizmus ženy, sa táto potrebnosť citlivosti vo fyzickom spolužití tak pred jeho počiatkom, ako aj po ukončení vysvetľuje dokonca biologicky. Týmto spôsobom prejav nežnosti zo strany muža narastá v rámci manželského spolužitia na úroveň prejavu cnosti - a to cnosti zdržanlivosti a nepriamo cnosti lásky (berúc do úvahy kratšiu a rýchlejšiu „krivku vzrušenia“). Manželstvo sa nemôže zredukovať na fyzické spolužitie, potrebuje citovú klímu, bez ktorej cnosť - lásku i čistotu - ťažko uskutočniť.</p>

  <p>Nejde tu napokon o plytkú citovú klímu, ani o povrchnú lásku, ktorá nemá veľa spoločného s cnosťou. Láska má pomáhať chápať človeka, vnímať ho, lebo vtedy vedie k jeho výchove a v manželskom živote vedie ku spoluvýchove. Muž musí počítať s tým, že žena je akýmsi „iným svetom“ než on, nie iba v zmysle fyziologickom, ale tiež v psychologickom. Keďže v manželskom spolužití má on zohrávať aktívnu úlohu, je povinný poznať ten svet, a dokonca - nakoľko je to možné - vciťovať sa doň. A to je vlastne pozitívna funkcia nežnosť. Bez nej by sa muž iba snažil podriaďovať ženu požiadavkám svojho tela a svojej psychiky, pričom by jej neraz spôsoboval krivdu. Ale aj žena sa má snažiť, aby porozumela mužovi a súčasne aby ho vychovávala vo vzťahu k sebe. Má sa starať o jedno i o druhé. Zanedbanie v jednej z týchto oblastí môže byť aj ovocím egoizmu. Sformulovanie požiadaviek z oblasti morálky a manželskej pedagogiky si vyžaduje aj sexuológia.</p>

  <p>Či všetko to, čo lekárska sexuológia prináša do problému pohlavného spolužitia muža a ženy sa tiež jednoducho prihovára za zásadu monogamie a nerozlučiteľnosti manželstva, či sa prihovára proti cudzoložstvu a proti pred- a mimomanželským vzťahom? Priamo možno nie, nemožno to napokon žiadať od sexuológie, keďže ona sa bezprostredne zaoberá iba samotným sexuálnym aktom ako ohraničeným fyziologickým procesom alebo nanajvýš procesom psychofyzickým a jeho podmienenosťami v organizme a v psychike. Nepriamo však samotná sexuológia hovorí v prospech prirodzenej sexuálnej a manželskej morálnosti, riadiac sa ohľadom na dôkladne chápané psycho-fyzické zdravie muža a ženy. A tak harmonické sexuálne spolužitie je možné iba vtedy, keď je oslobodené od pocitu konfliktu s vlastným svedomím, keď ho nenarúša vnútorná reakcia strachu. Ak napríklad ide o vydatú ženu, ktorá prežila sexuálne uspokojenie v mimomanželskom vzťahu, sa konflikt so svedomím môže dokonca pričiniť o vznik poruchy prirodzeného biologického rytmu. Pokoj a pevnosť svedomia má rozhodujúci vplyv aj na organizmus. To však ešte nemôže byť argument za monogamiu a manželskú vernosť, ani argument proti cudzoložstvu; je tu skôr obsiahnutý určitý dôsledok prirodzených pravidiel morálnosti. Sexuológia nemusí poskytovať podklady na vyvodenie týchto pravidiel, stačí, ak nepriamo potvrdzuje pravidlá známe už odinakiaľ a odôvodnené iným spôsobom. S istotou možno povedať, že manželstvo ako trvalá inštitúcia zabezpečujúca možné materstvo ženy (matris-munus), oslobodzuje ju v zásadnej miere od reakcií strachu, ktoré by sa mohli odraziť nielen na jej psychike, ale mohli by viesť aj k narušeniu jej prirodzeného biologického rytmu. V úzkom spojení s tým je strach z dieťaťa - hlavný zdroj ženských neuróz.</p>

  <p>Harmonické manželstvo rieši i tieto situácie. Ukázali sme však, že harmónia nemôže byť iba funkciou nejakej techniky, ale funkciou kultúry spolužitia, čiže cnosti lásky. Vo svojej podstate je takéto manželstvo ovocím nielen sexuálneho výberu, ale eticky plnohodnotnej voľby.</p>

  <p>Z hľadiska samotnej biofyziológie nie je možné nájsť a sformulovať zákony, ktoré by definovali, na akej zásade sa muž a žena rozhodujú pre manželstvo. Zdá sa, že nejestvujú žiadne „čisto“ biologické činitele príťažlivosti, hoci osoby, ktoré sa viažu manželstvom, určite majú o seba aj sexuálny záujem. Ľudia, ktorí cítia od začiatku voči sebe fyzický odpor, neuzatvárajú manželstvo. Zákonitosti vzájomnej príťažlivosti sa iba niekedy dajú definovať psychologickou zásadou podobnosti alebo, naopak, kontrastu; obyčajne je to záležitosť oveľa komplikovanejšia. Faktom je, že v okamihu voľby veľmi silno pôsobia zmyslovo-citové činitele, hoci by rozhodujúci význam mala mať rozumová analýza.</p>

  <p>Treba tiež potvrdiť, že propagované „skúšky“ sexuálneho spolužitia pred manželstvom nepredstavujú žiadny smer „výberu“, pretože iná je špecifickosť manželského spolužitia, a iná predmanželského. Nejestvovanie manželstva je niečím viac než jednoduchým fyzickým nedostatkom, a s istotou nie je možné tento nedostatok odstrániť predmanželským spolužitím. Manželstvá, ktoré sa neskôr považujú za nevydarené, majú veľmi často na začiatku obdobie dokonalého sexuálneho spolužitia. Ukazuje sa, že rozpad prichádza z iného dôvodu. Takéto postavenie problému sa úzko spája s etickou zásadou vylučujúcou predmanželské vzťahy. Je síce pravda, že ju priamo nepotvrdzuje, ale v každom prípade vedie k odsunutiu zásady, pripúšťajúcej, alebo dokonca schvaľujúcej takéto vzťahy.</p>

  <p>Z pohľadu voľby manželského partnera, zvlášť ohľad na potomstvo prikazuje dbať na zásadu zdravej eugeniky. Medicína má svoje výhrady voči manželstvu v prípadoch určitých chorôb. Je to však problém iný, o ktorom tu neuvažujeme. Dotýka sa totiž nielen samej sexuálnej etiky, lež skôr etiky zdravia a života (prikázanie 5. a nie 6.).</p>

  <p>Závery, ku ktorým prichádza medicínska sexuológia, sa v žiadnom bode nestavajú proti hlavným zásadám sexuálnej etiky: monogamia, manželská vernosť, zrelá voľba osoby atď. Zásada manželského studu nachádza tiež svoje potvrdenie v jestvovaní neuróz dobre známych sexuológom a psychiatrom, ktoré sú dôsledkom pohlavného spolužitia prežívaného v atmosfére strachu pred neželaným prekvapením zo strany nejakého vonkajšieho činiteľa. Stadiaľ vyplýva potreba príslušného miesta, vlastného domu či bytu, kde sa môže manželský život uskutočňovať „bezpečne“, to znamená zhodne s požiadavkami studu, kde muž a žena akosi „majú právo“ prežívať svoje najintímnejšie chvíle.</p>

</body>

</html>