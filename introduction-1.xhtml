<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Úvod k prvému vydaniu</title>
</head>

<body>

  <h1 id="toc_1">Úvod k prvému vydaniu</h1>

  <p>Jestvuje názor, že o manželstve môžu hovoriť len ľudia, ktorí v ňom žijú, a o láske medzi ženou a mužom len tie osoby, ktoré ju prežívajú. Tento názor sa dožaduje osobitnej a bezprostrednej skúsenosti ako základu na vyjadrenie sa v tejto oblasti. Podľa toho duchovní a ľudia, ktorí žijú v celibáte, nemajú čo hovoriť o veciach lásky a manželstva. Napriek tomu aj oni často hovoria a často píšu o týchto témach. Nedostatok vlastnej osobnej skúsenosti im pritom neprekáža preto, lebo majú veľmi bohaté skúsenosti, ktoré vyplývajú z pastoračnej činnosti. V tejto činnosti sa totiž veľmi často a v rozličných chvíľach či situáciách stretávajú práve s týmito problémami, takže si na základe toho vytvárajú istú skúsenosť, bezpochyby nepriamu a „cudziu“, ale súčasne oveľa širšiu. Avšak práve množstvo informácií z tejto oblasti ich väčšmi nabáda na všeobecné úvahy a na hľadanie syntézy<a id="bookmark4"></a><a id="bookmark5"></a>.</p>

  <p>Takto vznikla aj táto knižka. Nepredstavuje výklad doktríny, naopak, je predovšetkým plodom neustálej konfrontácie doktríny so životom (práve v tom spočíva práca duchovného). Doktrína - učenie Cirkvi - sa v oblasti „pohlavnej“ morálky opiera o Evanjelium, ktorého výpovede o tejto problematike sú stručné a súčasne dostačujúce. Je to až zvláštne, že na základe takého malého množstva viet možno vybudovať taký kompletný systém. Očividne zasahuje neuralgické body problému, centrá, ktoré rozhodujú o celom množstve morálnych zásad a noriem. Stačí mať k dispozícii niekoľko textov: Mt 5, 27, 28; Mt 19, 1-13; Mk 10, 1-12; Lk 20, 27-35; Jn 8, 1-11; 1 Kor 7 (vcelku); Ef 5, 22-33 - aby sme si urobili zreteľný názor na danú problematiku. V tejto knižke, ktorá nepredstavuje nejaké exegetické štúdium, nadväzujeme práve na tých niekoľko najdôležitejších viet.</p>

  <p>Ak je samo zostavenie noriem katolíckej etiky na úseku „pohlavnej“ morálky ľahké, tak naproti tomu každým krokom vystupuje potreba ich odôvodnenia. Tieto normy totiž veľa razy narážajú na odpor, možno väčšmi v praxi ako v teórii, a duchovný pastier, ktorý sa predovšetkým stretáva s praxou, musí hľadať odôvodnenia. Jeho úlohou totiž nie je len prikazovať či zakazovať, ale odôvodňovať, vysvetľovať a objasňovať. Táto knižka sa zrodila predovšetkým z potreby odôvodnenia podľa možnosti konečného, ktoré sa odvoláva na najzákladnejšie a bezprostredné morálne pravdy a na najzákladnejšie hodnoty či dobro. Takým dobrom je osoba a morálnou pravdou najužšie spätou so svetom osôb je práve „prikázanie lásky“ - lebo láska je vlastným dobrom vo svete osôb. A preto najzákladnejším vyjadrením sexuálnej morálky je vyjadrenie na základe „lásky a zodpovednosti“, a z toho vychádza titul celej knižky.</p>

  <p>Uvedený zámer si vyžaduje rad analýz a táto knižka je svojím syntetickým zameraním výrazne analytická. Predmetom analýzy je najprv osoba vo vzťahu k sexuálnemu pudu, ďalej láska, ktorá na jeho podklade vyrastá medzi ženou a mužom, potom cnosť čistoty ako nevyhnutný spolučiniteľ lásky a napokon problém manželstva a povolania. Všetky tieto problémy sú premetom analýz - nie opisov, lebo ide práve o získanie odôvodnení, ktorým vďačia za dôvod svojho jestvovania pravidlá a normy katolíckej „sexuálnej“ etiky. Knižka má vcelku filozofický charakter - etika je a môže byť - iba časťou filozofie.</p>

  <p>Má praktický význam? Je „pre život“? V predpokladoch čo najväčšmi, hoci nikde sa neusiluje podať hotové recepty či podrobné predpisy konania. Nie je kazuistická, usiluje sa väčšmi o vytvorenie celkového pohľadu na problém, než o konkrétne riešenia - lebo všetky sú nejakým spôsobom obsiahnuté v tomto pohľade. Titul knižky je jej najcharakteristickejším vyjadrením: so zreteľom na vzťahy, ktoré sa vyskytujú medzi osobami rozdielneho pohlavia, keď hovoríme o „sexuálnej etike“, myslíme práve na „lásku a zodpovednosť“.</p>

  <p>Pojem lásky je tu hlavným pojmom, a práve jemu venujeme najviac analýz - do istej miery dokonca všetky, ktoré sa nachádzajú v tejto knižke. Existuje totiž - osobitne na základe kresťanskej etiky, ktorá vychádza z Evanjelia - problém, ktorý možno vyjadriť ako „uvádzanie lásky do lásky“. Slovo „láska“ znamená v prvom prípade to, čo je obsahom najväčšieho prikázania, ale v druhom všetko to, čo na podklade sexuálneho pudu vzniká medzi ženou a mužom. V opačnom smere by bolo možné povedať, že jestvuje problém zredukovania tej druhej lásky do prvej, teda do tej, o ktorej hovorí Evanjelium.</p>

  <p>Je to otvorený problém. Príručky etiky a morálnej teológie vyjadrujú tieto dve lásky trocha odlišne: o prvej hovoria v rozprave o téme teologických cností, pričom láska je najväčšou z nich, naproti tomu o druhej hovoria predovšetkým v rámci rozpravy o kardinálnej cnosti miernosti, lebo s ňou sa spája sexuálna čistota. V ľudskom vedomí môže následkom toho vzniknúť určitý hiatus, nejaký pocit nemožnosti prenesenia druhej lásky do prvej, no v každom prípade neznalosť ciest, ktorými sa to môže uskutočniť. Súčasne však pozorovanie života (ale najmä pastoračná skúsenosť) dokazuje mimoriadne veľkú potrebu poznania týchto ciest. Avšak morálne učenie Evanjelia akoby tomu vytváralo výraznú inšpiráciu. Evanjelium čítajú veriaci i neveriaci. Prví nachádzajú v prikázaní lásky hlavnú väzbu celého nadprirodzeného poriadku, ale jedni aj druhí sú schopní nájsť v ňom afirmáciu veľkého ľudského dobra, ktoré môže a musí byť údelom ľudí. V tejto knižke dokonca kladieme hlavný dôraz na to druhé.</p>

  <p>Veľmi často sa vyskytuje názor, že problematika „pohlavia“ je <i>eo ipso</i> predovšetkým problematika „tela“. Z toho vyplýva tendencia, aby sa v tejto oblasti dalo slovo výhradne fyziológii a medicíne - psychológia sa pripúšťa až v druhom slede. Sú aj názory, podľa ktorých tieto vedy samy zo seba vytvoria etické normy. Táto knižka sa ujíma tohto problému od základu inak. Sexuálna etika je doménou osoby. Nie je možné v nej nič pochopiť bez pochopenia osoby, jej bytia, konania a práv. Poriadok osoby je jedinou vlastnou rovinou pre všetky úvahy v oblasti sexuálnej etiky. Fyziológia či medicína môžu tieto úvahy len dopĺňať. Samy nevytvárajú úplné základy pre chápanie lásky a zodpovednosti, a predsa práve o to ide vo vzájomnom vzťahu bytostí rozdielneho pohlavia.</p>

  <p>Preto aj všetky úvahy, uvedené v tejto knižke, majú personalistický charakter. Fyziologické a medicínske podrobnosti nájdu svoje miesto v poznámkach. Napriek tomuto ich autor vložil do hlavného textu, do zátvoriek. Niektoré úvahy na tému vzťahu sexuológie k etike sú v 5. kapitole tohto vydania ako doplňujúci pohľad.</p>

  <p>Pri tejto príležitosti veľmi pekne ďakujem všetkým, ktorí mi umožnili zostavenie týchto podrobností, ako aj skompletizovanie a prezretie veľkého množstva literatúry.</p>

  <p>Autor</p>

</body>

</html>