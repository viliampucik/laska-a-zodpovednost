<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Potvrdenie hodnoty osoby</title>
  <link href="main.css" rel="stylesheet" type="text/css"/>
</head>

<body>

  <h3 id="toc_2">Potvrdenie hodnoty osoby</h3>

  <p>Prikázanie lásky, ako sme povedali, je personalistická norma. Vychádzame v nej z bytia osoby, aby sme vzápätí uznali jej osobitnú hodnotu. Svet bytia je svetom predmetov; medzi nimi rozoznávame osoby a veci. Osoba sa odlišuje od veci štruktúrou a dokonalosťou. K štruktúre osoby patrí „vnútro“, v ktorom nachádzame prvky duchovného života, čo nás núti uznať duchovnú prirodzenosť ľudskej duše. Vzhľadom na to má osoba sebe vlastnú duchovnú dokonalosť. Táto dokonalosť rozhoduje o jej hodnote. S osobami nemožno zaobchádzať na úrovni vecí (či snáď na úrovni živočícha), lebo má duchovnú dokonalosť, lebo je v istom zmysle duchom (vteleným) a nielen „telom“, hoci nádherne oživeným. Medzi psychikou zvieraťa a duchovnosťou človeka je obrovský rozdiel, nepreklenuteľná priepasť.</p>

  <p>Hodnotu samej osoby treba výrazne odlíšiť od rozličných hodnôt, ktoré sú v osobe.<sup><a id="b35" href="footnotes.xhtml#f35">35</a></sup> Sú to vrodené alebo získané hodnoty a spájajú sa s celou zložitou štruktúrou ľudského bytia. Tieto hodnoty sa dostávajú k slovu v láske medzi ženou a mužom - poukázala na to jej psychologická analýza. Láska ženy a muža vychádza z dojmu, s ktorým súčasne prichádza vzrušenie a jeho predmetom je vždy hodnota. V danom prípade ide o sexuálnu hodnotu, lebo láska ženy a muža vzniká na základe sexuálneho pudu. Sexuálna hodnota sa viaže alebo s „celým človekom druhého pohlavia“, alebo sa v zvýšenej miere obracia na jeho „telo“ ako na „možný predmet užitia“. Hodnota osoby sa líši od sexuálnej hodnoty bez ohľadu na to, či tá posledná nadväzuje na zmyslovosť alebo na citovosť človeka. Hodnota osoby je spojená s celým jestvovaním osoby, ale nie s pohlavím - pohlavie je totiž len vlastnosťou bytia.</p>

  <p>Vďaka tomu má každá osoba druhého pohlavia hodnotu predovšetkým ako osoba, až potom má aj sexuálnu hodnotu. Z psychologického pohľadu láska ženy a muža označuje zážitok, ktorý sa sústreďuje na reakcie na sexuálnu hodnotu. V zornom uhle tohto zážitku sa osoba vníma predovšetkým ako „človek druhého pohlavia“, ak však nezdôrazníme reakciu, ktorej predmetom je „telo“ ako „možný objekt užívania“. Rozum súčasne vie, že „človek druhého pohlavia“ je osoba. Toto vedomie má rozumový pojmový charakter - osoba ako taká nie je obsahom dojmu, tak ako obsahom samého dojmu nie je bytie ako také. Totiž „osoba“ nie je obsahom samotného dojmu, ale iba predmetom pojmového poznania, preto reakcia na hodnotu osoby nemôže byť niečím bezprostredným, ako je reakcia na sexuálnu hodnotu spojenú s „telom“ konkrétnej osoby, alebo aj - keď to berieme širšie - s celkovým javom, ktorý predstavuje „človek druhého pohlavia“ (žena alebo muž). Ináč pôsobí na emocionálnu sféru v človeku to, čo je obsiahnuté v dojme, a ináč to, čo v ňom nepriamo odhaľuje rozum. Pravda, že „človek druhého pohlavia“ je osobou, je niekým odlišným od akejkoľvek veci, spočíva vo vedomí a ono vlastne vyvoláva potrebu integrácie sexuálnej lásky, dožaduje sa toho, aby celá zmyslovo-citová reakcia na „človeka druhého pohlavia“ bola začlenená do tej pravdy, že človek je osobou.</p>

  <p>A preto v každej situácii, v ktorej prežívame sexuálnu hodnotu nejakej osoby, si láska vyžaduje integráciu, čiže začlenenie tej hodnoty do hodnoty osoby, jej podriadenie vzhľadom na hodnotu osoby. A práve tým sa prejavuje základná etická črta lásky - je afirmáciou osoby, bez toho totiž nie je láskou. Ak je preniknutá patričným vzťahom k hodnote osoby - taký vzťah sme tu nazvali afirmáciou - vtedy je láska integrálnou láskou. Keď však „lásku“ táto afirmácia hodnoty osoby nepreniká, vtedy je akousi dezintegrovanou láskou, ba vlastne nie je láskou, hoci príslušné reakcie alebo aj zážitky môžu mať mimoriadne silný „milostný“ (erotický) charakter.</p>

  <p>V osobitnej miere sa to vzťahuje na lásku medzi ženou a mužom. Láska je v plnom zmysle slova cnosťou, nielen citom, a tým menej len podnietením zmyslov. Táto cnosť sa vytvára vo vôli a disponuje zásobami jej duchovnej potenciálnosti, čiže predstavuje autentické zaangažovanie osoby - podmetu, ktoré tu vyplýva z pravdy o osobe-predmete. Láska ako cnosť žije vo vôli nasmerovaním sa na hodnotu osoby, lebo tá je zdrojom tejto afirmácie osoby, ktorá preniká všetky reakcie prežívania a celú činnosť.</p>

  <p>Láska, ktorá je cnosťou, nadväzuje na citovú lásku i na lásku, ktorá je obsiahnutá v zmyslovej žiadostivosti. V etickom poriadku vôbec nejde o to, aby sme zastreli alebo obišli sexuálnu hodnotu, na ktorú reagujú zmysly a cit, ide len o to, aby sa tieto hodnoty pevne spojili s hodnotou osoby, keďže sa láska neobracia k samému „telu“, dokonca ani k samému „človeku druhého pohlavia“, ale na osobu. Ba čo viac, iba týmto zameraním sa na osobu je láska láskou. Nie je láskou prostredníctvom zamerania sa na samotné „telo“ osoby, pretože tu sa výrazne prejavuje tendencia užívať, ktorá sa zásadne prieči láske. Takisto nie je ešte láska sama sebou prostredníctvom samotnej citovej orientácie na človeka druhého pohlavia. Je predsa známe, že tento cit - opretý tak silno o dojem a o citové vnímanie „ženskosti“ alebo „mužskosti“ - sa môže časom „vyčerpať“ v emocionálnom vedomí tak muža, ako aj ženy, ak nie je pevne spätý s afirmáciou osoby, konkrétne tej, ktorej muž vďačí za prežívanie „ženskosti“, alebo tiež tej, ktorej je žena povďačná za prežívanie „mužskosti“.<sup><a id="b36" href="footnotes.xhtml#f36">36</a></sup></p>

  <p>Sexuálna citovosť sa sústavne pohybuje uprostred mnohých zážitkov, uprostred dojmov vnímaných z mnohých osôb. Podobne sa aj zmyslovosť pohybuje uprostred mnohých „tiel“, v ktorých prítomnosti vzniká pocit „predmetu možného užívania“. Práve preto nemôže láska vychádzať zo samej zmyselnosti, ale ani zo samej citovosti. Lebo jedna i druhá sa nejakým spôsobom míňa s osobou, nepripúšťa alebo nevedie k jej potvrdeniu. Deje sa tak napriek tomu, že sa citová láska zdanlivo približuje k človeku. A predsa sa aj ona - približujúc človeka - môže ľahko míňať s „osobou“. Pozorovanie života totiž ponúka myšlienku, že citová láska sa roznecuje najmä u ľudí s určitým charakterom psychiky akoby samým javom „človek“, ak je preniknutý dostatočným nábojom „ženskosti“ alebo „mužskosti“. Ale táto láska sama zo seba nemá takú vyzretú vnútornú spojitosť, akú si vyžaduje úplná pravda o osobe, ktorá má byť vlastným predmetom lásky.</p>

  <p>Afirmácia hodnoty osoby, v ktorej nachádza odzrkadlenie plná pravda o predmete lásky, musí si ešte len získavať pozície medzi erotickými zážitkami, ktorých najbližším podmetom je zmyslovosť alebo citovosť človeka. Afirmácia hodnoty osoby ide pritom predovšetkým v dvoch smeroch, čím vyjadruje najvšeobecnejšie hlavné oblasti sexuálnej morálky. Z jednej strany ide v smere určitého ovládnutia tých zážitkov, ktorých priamym zdrojom je zmyslovosť a citovosť človeka. Druhý smer, v ktorom rozvíja svoju činnosť afirmácia hodnoty osoby, je smer voľby základného životného povolania. Životné povolanie osoby je totiž vo všeobecnosti spojené s účasťou inej osoby alebo aj iných osôb v jej živote. Je zrejmé, že keď si muž <i>y</i> vyvolí ženu <i>x</i> za partnerku svojho života, vtedy tým určuje aj osobu, ktorá bude mať v jeho živote najväčšiu účasť ä vyznačuje smer svojho životného povolania. Tento smer sa čo najužšie spája s osobou, nemôže sa preto ukázať bez potvrdenia jej hodnoty.</p>

</body>

</html>