<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Analýza zmyslovosti</title>
  <link href="main.css" rel="stylesheet" type="text/css"/>
</head>

<body>

  <h3 id="toc_2">Analýza zmyslovosti</h3>

  <p>Pri bezprostrednom stretnutí dvoch osôb, ženy a muža, dochádza u oboch k zmyslovej skúsenosti. Každá z nich je „telom“, a preto podlieha zmyslom druhej, čím vyvoláva nejaký dojem. Spolu s dojmom neraz prichádza aj vzrušenie. Pochádza to z toho, že žena pre muža a muž pre ženu prirodzene predstavuje určitú hodnotu. Táto hodnota sa ľahko spája s dojmom získaným zmyslami, ktorého zdrojom je osoba druhého pohlavia. Táto ľahkosť spájania sa hodnoty s dojmom, teda ľahkosť vznikania vzrušenia pri stretnutí osôb rozličného pohlavia, ostáva v spojení so sexuálnym pudom ako s prirodzenou vlastnosťou a energiou ľudského jestvovania.</p>

  <p>Vzrušenie tohto typu sa spája s dojmom získaným zmyslami, aj ono je nejakým spôsobom zmyslové, z čoho však vôbec nevyplýva, že aj sama hodnota, na ktorú reagujeme takýmto vzrušením, je taktiež len zmyslová, že spočíva v tele druhej osoby alebo sa s ním stotožňuje. Už predtým sme spomínali, že vzrušenia určujú širokú oblasť infiltrácie duchovného života, neraz sa teda vzrušujeme aj duchovnými hodnotami. Avšak v prípade, keď ide o bezprostredné stretnutie ženy a muža, treba rátať s tým, že v dojme sa najprv zapíše obsah, ktorý bezprostredne spadá pod zmysly. Vzniká teda akýsi „vonkajší“ obraz druhej osoby. Je tento obraz len odzrkadlením „tela“? Nie, je odzrkadlením „človeka“, človeka druhého pohlavia. Na taký obsah dojmu však poukazuje rozumové, vnímanie, ktoré sa spolu s ním objavuje vo vedomí. Ale ani to nie je príčinou zreteľnosti dojmu, ono nespôsobuje, že <i>x</i> „robí dojem“ na <i>y</i>, alebo aj - naopak - <i>on na ňu</i>. Každá z tých osôb „robí dojem“ na druhú vďaka tým hodnotám, ktoré spolu s poznaním „človeka druhého pohlavia“ prežíva poznávajúci. Hodnoty sú predmetom vzrušenia, lebo sa spájaním s dojmom, pričiňujú sa o jeho výraznosť v prijímajúcom podmete.</p>

  <p>Ak v tomto svetle urobíme analýzu takzvanej zmyslovosti, je to o čosi viac než obyčajná reakcia zmyslov na predmet, na osobu druhého pohlavia. Zmyslovosť nespočíva v tom, že <i>y</i> zmyslovo berie na vedomie <i>x</i> alebo naopak. Zmyslovosť spočíva vždy v prežití určitej hodnoty, ktorá sa viaže s tým zmyslovým postrehom. Ide o sexuálnu hodnotu spätú predovšetkým s telom bytosti druhého pohlavia (teraz nehovoríme o úchylkách, v rámci ktorých sa môže táto sexuálna hodnota spájať s telom osoby rovnakého pohlavia, či dokonca nie osoby, ale nejakého zvieraťa či veci). Vtedy zvyčajne jednoducho hovoríme: „<i>Y</i> pôsobí na moje zmysly“. Toto pôsobenie na zmysly sa len nepriamo viaže so zážitkom krásy tela, s estetickým precítením. Naproti tomu pre zmyslovosť je podstatný iný moment. V zmyslovosti býva „telo“ vnímané ako „možný predmet užívania“. Sama zmyslovosť má v sebe konzumnú orientáciu a táto orientácia ide predovšetkým a bezprostredne v smere „tela“, osoby sa týka len nepriamo, bezprostredne ju však skôr obchádza. Dokonca so samotnou krásou tela má len vedľajšie spojenie. Lebo krása je zásadne predmetom kontemplatívneho poznania a prežívanie estetických hodnôt nemá charakter užívania, naopak, vyvoláva radosť, ktorú svätý Augustín označil slovom <i>frui</i>. Zmyslovosť vlastne prekáža prežívaniu krásy, dokonca telesnej, zmyslovej krásy, lebo prináša konzumný vzťah k predmetu - „telo“ je vtedy vnímané ako možný objekt užívania.</p>

  <p>Nasmerovanie zmyslovosti je spontánne, reflexívne. V takej forme však nie je niečím nemorálnym, ale je prirodzeným. Aby sme to odôvodnili, musíme si uvedomiť spojenia, ktoré vznikajú medzi reakciami zmyslov a sexuálnou životnosťou ľudského tela. Úlohou biológa, fyziológa či lekára je dôkladne osvetliť tento problém. Vieme, že každý človek sa už rodí ako bytosť s istým pohlavím. Vlastnú pohlavnú zrelosť však dosahuje len postupne. Vo všeobecnosti sa to deje v druhom desaťročí jeho života. Spolu so sexuálnou zrelosťou sa vyvíja aj celá sexuálna životnosť organizmu. Vstupuje do nej veľa vegetatívnych procesov, napríklad činnosť príslušných hormónov, ovulácia u žien, spermatogenéza v mužskom organizme. Tieto procesy prebiehajú v organizme a ostávajú mimo dosahu vedomia, čo však neznamená, že človek nemôže poznať ich charakter.</p>

  <p>Sama zmyslovosť sa vôbec nestotožňuje so sexuálnou životnosťou tela ženy či muža, ktorá má len vegetatívny, a nie zmyslový charakter. Aj preto sa stretávame so sexuálne podfarbenými prejavmi zmyslovosti u detí, ktorých organizmus ešte nie je sexuálne dozretý. Hoci sa zmyslovosť odlišuje od sexuálnej životnosti ľudského tela, predsa ju treba chápať v spojení s touto životnosťou, v spojení s celým vegetatívnym sexuálnym vitalizmom. Sexuálny pud sa v životnosti prejavuje tak, že organizmus, ktorý má mužské vlastnosti, „potrebuje“ organizmus, ktorý má ženské vlastnosti, aby v spojení s ním dosiahol vlastný účinok - ten účinok, v ktorom nachádza sexuálna životnosť tela svoje prirodzené vyvrcholenie. Sexuálna životnosť je totiž z prirodzenosti zameraná na plodnosť a druhé pohlavie slúži tomuto cieľu. Takéto nasmerovanie nie je konzumné, príroda nemá za cieľ užívanie. Je to iba prirodzené nasmerovanie, v ktorom sa dostáva k slovu objektívna potreba bytia.</p>

  <p>Táto prirodzená orientácia, ktorá spočíva vo vegetatívnych sexuálnych procesoch, je daná zmyslom. Aj preto má zmyslovosť predovšetkým žiadostivé zameranie: osoba druhého pohlavia je chápaná ako predmet požiadania práve so zreteľom na sexuálnu hodnotu, ktorá sa bezprostredne spája s celým telom, lebo v ňom zmysly nachádzajú predovšetkým to, čo rozhoduje o pohlavnej odlišnosti, „inakosti“. Táto hodnota zasahuje dojmom do vedomia vtedy, keď tento dojem prichádza spolu s citovým vzrušením, a to nielen psychickým, ale aj telesným. Zmyslovosť sa spája so vzrušeniami tela, najmä v jeho takzvaných erogénnych zónach. To je dôkaz jej blízkej spätosti s vnútornou sexuálnou životnosťou celého organizmu. Lebo telo, ktoré má mužské vlastnosti, potrebuje telo, ktoré má ženské vlastnosti, na dosiahnutie objektívnych cieľov, ktorým slúži sexuálny pud. Nasmerovanie prirodzenosti by bolo prirodzené a ako také by celkom stačilo v sexuálnom živote, keby - po prvé - boli u človeka sexuálne reakcie neomylne regulované inštinktom - a po druhé - keby si predmet týchto reakcií, ktorý patrí druhému pohlaviu, nevyžadoval iný vzťah než to, čo je pre samu zmyselnosť podstatné.</p>

  <p>Ľudská osoba nemôže byť - ako vieme - predmetom užívania. Telo je však jej integrálnou časťou, a preto ho nemožno odtrhnúť od celku osoby, ako zároveň sa hodnota tela, ako aj hodnota pohlavia vyjadrená v tele opiera o hodnotu osoby. V tomto objektívnom systéme reakcia zmyslovosti, v ktorej vystupujú telo i <i>sexus</i> ako predmet možného užívania, hrozí zdevalvovaním osoby. Takto prežívať telo osoby znamená dopúšťať jej „užívanie“, a preto je reakcia svedomia na vzrušenia zmyslovosti pochopiteľná. Prejavujú sa snahy umelo oddeliť od osoby telo i <i>sexus</i>, aby zostali len ako „možný predmet užívania“, alebo sa osoba hodnotí výhradne vzhľadom na telo a <i>sexus</i> ako predmet užívania. Jedno i druhé od základu odporuje hodnote samej osoby. Dodajme, že u človeka nemožno hovoriť o „čistej“ zmyslovosti ako u zvierat, ale ani o neomylnom regulovaní jej reakcie inštinktom. Aj preto to, čo je bez zvyšku prirodzené u zvierat, stojí nižšie, ako je prirodzenosť človeka. Samotný obsah reakcie zmyslovosti, v ktorej je prežitie tela a pohlavia ako „možného predmetu užívania“, poukazuje na to, že zmyslovosť nie je u človeka „čistá“, ale je určitým spôsobom pretvorená pod zorným uhlom hodnoty. Čistá prirodzená zmyslovosť, v svojich reakciách vedená inštinktom, nie je nasmerovaná na samo užívanie v oddelení od cieľa sexuálneho života, naproti tomu zmyslovosť u človeka také nasmerovanie má.</p>

  <p>Preto ani sama zmyslovosť nie je láskou, ale veľmi ľahko sa môže stať jej protikladom. Súčasne však treba uznať, že v spojení žena-muž je zmyslovosť ako prirodzená reakcia na osobu druhého pohlavia akýmsi materiálom manželskej lásky, snubnej lásky. Sama o sebe však túto úlohu neplní. Nasmerovanie na sexuálnu hodnotu, spojenú s „telom“ ako s predmetom užívania, si v každom prípade vyžaduje integráciu - musí byť začlenená do celkového a dozretého vzťahu k osobe, bez toho nie je láskou. Zmyslovosťou akoby pretekal prúd lásky požiadania, avšak ak sa nedoplní inými, šľachetnejšími prvkami lásky (o nich bola reč v prvej časti tejto kapitoly), ale ostane iba požiadaním, vtedy celkom iste nie je láskou. Zmyslovosť teda musí byť otvorená pre iné, šľachetnejšie prvky lásky.</p>

  <p>Zmyslovosť sama o sebe je totiž celkom slepá voči osobe a orientuje sa len na stránku sexuálnej hodnoty spojenej s „telom“. Aj preto prejavuje výraznú nestálosť, obracia sa všade tam, kde tú hodnotu nachádza, kde sa prejaví „možný predmet užívania“. Rozličné zmysly signalizujú jeho prítomnosť - každý nejakým iným spôsobom, napríklad iným spôsobom zmysel hmatu, iným spôsobom vyššie zmysly, zmysel zraku či sluchu. Zmyslovosti však neslúžia len vonkajšie zmysly - slúžia jej aj vnútorné zmysly, ako sú predstavivosť a pamäť. Prostredníctvom každého z nich možno nadviazať kontakt s „telom“ - dokonca aj osoby fyzicky neprítomnej - a prežívať hodnotu toho tela natoľko, nakoľko ono určuje „možný predmet užívania“. To je symptomatické pre zmyslovosť. Tento symptomatický moment sa pripája dokonca aj vtedy, keď sa s telom druhej osoby vôbec nezaobchádza ako s predmetom užívania. Môže sa vyskytnúť napríklad vtedy, keď je predmetom skúmania, štúdia, predmetom umenia. Zmyslovosť sa vtedy veľmi často pripája akoby „z boku“ - občas sa usiluje vtiahnuť do svojho pôsobenia celý vzťah k telu a k osobe, ba občas vyvoláva vo vedomí významný reflex, ktorý spôsobuje, že daný vzťah k telu a k osobe „by mohol“ byť vtiahnutý do oblasti zmyslovosti, ktorá akoby už čakala za dverami.</p>

  <p>To všetko však vôbec nesvedčí o tom, že zmyslová podnetnosť - ako vrodená a prirodzená vlastnosť - konkrétnej osoby je niečím morálne zlým. Bujná podnetnosť je len bohatým - hoci ťažkým - materiálom jej osobného života. Musí sa tým skôr a tým zrelšie otvoriť tomu, čo rozhoduje o osobnej láske. Živelná zmyslová podnetnosť (ale nie až chorobná) sa vtedy môže stať činiteľom, ktorý podmieňuje plnšiu a vrúcnejšiu lásku. Táto láska bude zrejme ovocím sublimácie.</p>

  <p>Tu sa žiada povedať, hoci len niekoľkými slovami, o takzvanom <i>sex-appeale</i>. Tento anglosaský výraz vôbec neznamená to isté, čo „sexuálny pud“. Hovorí len o zmyslovej podnetnosti a o zmyslovosti. Používame ho vtedy, keď ide o určenie schopnosti vyvolať zmyslové podnety či pripravenosť na ich prežívanie. Funkcia pohlavia je v <i>sex-appeale</i> vsunutá do sféry zmyslov a zmyslovosti. Ide o prežitie sexuálnej hodnoty spojenej s „telom“ ako s „možným predmetom užívania“ - potenciálnym alebo aktuálnym. Tým je hľadisko <i>sex- appealu</i> vyčerpané. Vyjadruje hodnotu tela a pohlavia ako samostatnú či sebestačnú, a tým zahatáva cestu k integrácii tej hodnoty do plnej a zrelej osobnej lásky. V takom ponímaní sa <i>sex-appeal</i> stáva exponentom dezintegrovanej lásky, ktorá v sebe nesie len znaky zmyslovosti.</p>

</body>

</html>