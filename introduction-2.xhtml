<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Úvod k druhému vydaniu</title>
</head>

<body>

  <h1>Úvod k druhému vydaniu</h1>

  <p>Knižka Láska a zodpovednosť, ktorá vyšla po prvý raz v roku 1960 vo Vedeckej spoločnosti KUL, vychádza teraz po druhý raz vo vydavateľstve Znak. Zaoberá sa problémami sexuálnej etiky - preto je určená všetkým, ktorých tieto problémy zaujímajú teoreticky či prakticky. Pri druhom vydaní, podobne ako aj pri prvom, sa žiada povedať niekoľko slov o jej vzniku, ale aj o jej koncepcii a stavbe. Súčasne sa žiada povedať, že knižka vďačí za svoj vznik mnohým. Jedni vedome podporovali autora pri jej písaní a rozličným spôsobom mu pritom pomáhali - chcem im za to srdečne poďakovať. Iní sa pričinili o jej vznik nevedome - poskytovaním podnetov na jej napísanie.</p>

  <p>Láska a zodpovednosť vznikla na základe dvoch zdrojov, ktoré jej rovnocenne dodávali podklady. Aby sme pochopili tie zdroje a celý mechanizmus ich spolupráce, treba mať na zreteli skutočnosť, že autor knižky je duchovnou osobou. Duchovným však často odopierajú kompetenciu na vyjadrovanie sa o sexuálnych problémoch - práve preto, že sa s nimi nestretajú tak ako laici, ktorí žijú v manželstve, že nemajú tejto oblasti osobné skúsenosti. So zreteľom na to treba podčiarknuť, že jedným z dvoch zdrojov tejto knižky je práve nepriama skúsenosť, akú poskytuje pastoračná práca. Veľmi často a v toľkých rozličných situáciách stavia duchovného zoči-voči sexuálnej problematike, že sa z toho vytvára celkom svojská skúsenosť. Súhlasím, že táto skúsenosť nie je osobná, ale súčasne je širšia než ktorákoľvek osobná skúsenosť. Treba však hneď dodať, že je iná ako odborná skúsenosť - napríklad lekárov, ktorí sa rovnako stretajú so sexuálnou problematikou. Uhol pohľadu, ktorý špecifikuje túto skúsenosť, je iný.</p>

  <p>Funkcia skúsenosti - pokiaľ ide o vznik knižky - nie je napokon výlučná a jediná. Práve so zreteľom na stav autora pôsobil popri skúsenosti, ba do určitej miery cez pastoračnú skúsenosť, druhý zdroj. Týmto vyšším zdrojom je Evanjelium a v jeho predĺžení učenie Cirkvi. Evanjelium obsahuje pomerne málo textov, ktoré hovoria priamo o sexuálnej a manželskej etike: Mt 5, 27, 28; Mt 19, 1-13; Mk 10, 1-12; Lk 20, 27-35; Jn 8, 1-11; 1 Kor 7 (v celku); Ef 5, 22-33, pričom nehovoríme o veľmi dôležitých textoch v Starom zákone, najmä v Knihe Genezis. Všetky spomínané úryvky sú organickou časťou celého Evanjelia a musíme ich čítať v tej celosti, ako v jeho podstatnom kontexte. Takto čítané dávajú podnet na úvahy s filozofickým charakterom. Predsa vieme, že pri vychádzaní zo Zjavenia vznikla nielen teológia, ktorá používala filozofiu ako nástroj myšlienkovej špekulácie. Zjavenie dodalo aj silné impulzy filozofii - stačí spomenúť hoci len koncepciu bytia, ako ju vypracoval svätý Tomáš. Zdá sa teda, že podobne Evanjelium dodáva impulz na filozofické uvažovanie o sexuálnej problematike.</p>

  <p>Je to problematika morálky, ako je načrtnutá v Evanjeliu a v učení Cirkvi. A preto jej filozofické analyzovanie musí nadobudnúť charakter určitého štúdia z etiky (alebo „etická štúdia“ - ako je uvedené v podtitule). Aspekt morálnosti je napokon v celej sexuálnej problematike najpodstatnejší, ako na to nepriamo poukazuje dokonca aj sexuológia. Morálnosť je osobitnou oblasťou ľudskej existencie, a najmä ľudského konania, spojená s vedomím a so slobodnou vôľou. Ľudské skutky, ktoré sa opierajú o vedomie a slobodnú vôľu, majú morálnu hodnotu, sú morálne dobré alebo zlé. Etika ako osobitná sféra filozofického myslenia vychádza z morálnosti, aby hľadala predovšetkým odôvodnenie morálneho dobra a zla. Neuspokojí sa s vyjadrením noriem, ktoré usmerňujú ľudskú morálku, ale usiluje sa vnikať hlbšie a objasniť, prečo sú ľudské skutky, ktoré sa riadia týmito normami, morálne dobré, a v opačnom prípade zlé. Jeden zo spomínaných zdrojov - skúsenosť - približuje skutočnosti z oblasti živej sexuálnej či manželskej morálky. Druhý zdroj - Evanjelium - dáva nielen hotové normy a pravidlá konania v oblasti sexuálnej a manželskej morálky, ale nám aj výdatne pomáha hľadať odôvodnenie týchto noriem. A vďaka tomu umožňuje filozofickú úvahu - v našom prípade etickú - o sexuálnej problematike. Týmto je vysvetlený podtitul knižky „etická štúdia“.</p>

  <p>Úvaha, ktorá vychádza zo spomínaných zdrojov, vedie k personalistickému chápaniu sexuálno-manželskej problematiky, čo - berúc to meritórne - vyjadruje hlavnú koncepciu knižky. Je to zdôraznené už v samom obsahu, keď prvá kapitola má titul „Osoba a pud“, druhá „Osoba a láska“ a tretia „Osoba a čistota“. Štvrtá kapitola „Spravodlivosť vzhľadom na Stvoriteľa“ možno najväčšmi zo všetkých rozoberá náboženské predpoklady a dôsledky personalizmu v oblasti sexuálnej etiky. Piata kapitola predstavuje (veľmi nekompletný) pokus konfrontácie tohto stanoviska v etike s tézami a smermi biologickej a medicínskej sexuológie. Treba priznať, že biológia a medicína zaberajú v obsahu knižky oveľa menej miesta ako psychológia - je to jeden z dôsledkov personalistickej koncepcie prijatej pri tvorbe knižky. Osobu charakterizuje predovšetkým jej „psyché“, a to dokonca aj v sexuálnej oblasti. Táto psychológia má v knižke filozofický charakter, pričom veľmi často sa pokúšame ísť cestou fenomenologickej analýzy.</p>

  <p>Je ťažké odpovedať na otázku v úvode: „Má knižka praktický význam pre život?“ Odpoveď na ňu je dôležitá pre adresátov knižky. Tak ako v prvom vydaní, aj v tomto čiastočne prepracovanom chcem podčiarknuť, že sa neusiluje podávať hotové recepty či podrobné predpisy konania. Nie je kazuistická, usiluje sa skôr o vytvorenie celkového pohľadu na problematiku, než o podrobné riešenia, lebo tie sa vždy akosi prejavujú v celkovom pohľade. Poukazuje na to aj sám titul Láska a zodpovednosť. Súčasne knižka predpokladá ďalšie spracovanie: ráta s tým, že ju budú v dotvárať tí, ktorí do dôsledkov „v teórii i v praxi“ premyslia, ako uskutočnia jej hlavné myšlienky.</p>

  <p>Autor</p>

</body>

</html>