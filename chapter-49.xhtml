<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>SEXUOLÓGIA A ETIKA</title>
</head>

<body>

  <h1>SEXUOLÓGIA A ETIKA</h1>

  <h2 id="toc_1">Doplňujúci pohľad</h2>

  <h3 id="toc_2">Vstupné poznámky</h3>

  <p>Zvyčajne sa do kníh pridávajú vysvetlivky. Nevytvárajú osobitnú kapitolu knihy, ale patria do celku myšlienky, názorov a koncepcií, ktoré sa rozvíjajú „vo vnútri“ knihy a sú úzkym vlastníctvom jej autora. Sú akoby „navonok“, sú prejavom závislosti od cudzích myšlienok a od iných kníh, sú súčasne výrazom sčítanosti autora a jeho štúdií. V tejto knihe sa nenachádzajú autorské vysvetlivky a tieto úvahy majú iný cieľ. Nie sú „zvonka“ knihy, ale sú v jej osnove, predstavujú to hľadisko jej obsahu, ktoré sa v doterajších kapitolách dostatočne nevyjadrilo. Je načase, aby sme doplnili tento nedostatok. A preto táto kapitola nie je natoľko poznámkou k predchádzajúcim štyrom kapitolám, ako skôr - ako je to vyjadrené v titule - predstavuje „doplňujúci pohľad“ na celok tých problémov, ktorými sa v tejto knihe zaoberáme.</p>

  <p>Sú to - ako je známe - záležitosti osôb; láska muža a ženy je predovšetkým záležitosťou osôb, túto pravdu sme sa snažili v doterajších kapitolách nájsť ako zásadný problém. Preto tiež hľadisko celej sexuálnej etiky je personalistické a nemôže byť iné. Náležitým predmetom sexuálnej etiky nie sú ani najmenej samotné problémy „tela a pohlavia“, ale sú nimi také problémy osôb, osobnej lásky ženy a muža, ktoré sa úzko spájajú so záležitosťami „tela a pohlavia“. Láska v takom význame, v akom ju tu chápeme, môže byť iba a výlučne vecou osôb. Záležitosti „tela a pohlavia“ majú na nej účasť tým, že sa podriaďujú zásadám vyznačujúcim rámec poriadku, aký musí vládnuť vo svete osôb.</p>

  <p>Preto tiež sexuálna etika nemôže byť sexuológiou, to znamená takým pohľadom na ženu a muža a tiež na lásku, ktorý umiestňuje celý problém výlučne alebo predovšetkým do zorného uhla „tela a pohlavia“. Tento spôsob chápania je charakteristický pre „čistú“ sexuológiu, ktorá sa zaoberá problémami pohlavného života z hľadiska biofyziológie a tiež z hľadiska medicíny. Sexuológ - prírodovedec si tiež uvedomuje, že žena a muž sú osobami, avšak tento fakt nie je východiskovým bodom v jeho bádaniach a v celom pohľade na záležitosť ich lásky. Výsledkom toho je, že jeho pohľad je pravdivý, ale je súčasne iba čiastkový, je totiž iba čiastočne pravdivý. Plne pravdivý môže byť iba taký pohľad, ktorý vychádza z dôkladnej analýzy faktu , že žena a muž sú osobami a ich láska je vzájomným vzťahom osôb. Iba vtedy veda sexuológa - prírodovedca môže vniesť veľmi veľa do konkrétneho porozumenia zásad sexuálnej etiky. Bez postavenia osoby na prvé miesto a bez spojenia lásky s ňou sa pozbavujeme podstatného postoja rozoznávania v tejto náročnej oblasti ľudskej morálnosti. Správnym hľadiskom má byť teda hľadisko personalistické, a nie sexuologické. Sexuológia môže poskytnúť iba doplňujúce hľadisko.</p>

  <p>Prírodovedná sexuológia sa úzko spája s medicínou, a tým sa stáva lekárskou sexuológiou. Hľadisko medicíny, ktorá je nielen vedou, ale rovnako i umením (umenie liečenia opierajúce sa o prírodovedný pohľad na ľudské telo), sa nestotožňuje s hľadiskom etiky. Medicína je zameraná na zdravie tela - v ňom vidí svoj vlastný predmet a cieľ. Namiesto toho etika vidí vlastný predmet a cieľ v morálnom dobre osoby. Samotné zdravie tela sa nestotožňuje s morálnym dobrom celej osoby, vo vzťahu k morálnemu dobru je to iba dobro čiastkové. Je tiež známe, že jestvujú ľudia zdraví a zlí, podobne, ako sa vyskytujú jednotlivci chorí a slabí s vynikajúcou morálnou hodnotou. Inou vecou je, že samo uchovávanie zdravia a tiež ochrana biologického života je jednou z oblastí morálnosti (prikázanie „Nezabiješ“) - jednou oblasťou, ale nie jedinou. Medicíne vlastný zorný uhol („treba sa starať o zdravie á vyhýbať sa chorobe“) je v zásade iba nepriamo spojený so sexuálnou etikou, v ktorej dominuje personalistický zorný uhol. Ide o to, čo patrí žene od muža a tiež mužovi od ženy z toho dôvodu, že obaja sú osobami, a nie iba o to, čo slúži ich zdraviu. Hľadisko lekárskej sexuológie je opäť hľadiskom iba čiastkovým a musí byť podriadené etike a v nej objektívnym požiadavkám personalistickej  normy. Je jasné, že v zornom uhle tejto normy, ktorá nedovoľuje zaobchádzať s osobou ako s predmetom užívania a dožaduje sa hľadania toho, čo predstavuje pravdivé dobro osoby, sa nachádza takisto i starostlivosť o biologický život a zdravie osoby (ako o jej dobro). Ani to však nie je jediné dobro, ani dobro nadradené či „konečné“.</p>

  <p>Predvedecký názor: pohlavie je vlastnosťou ľudského indivídua - nám otvára ďalekosiahle horizonty. Ľudské indivíduum je totiž osobou, osoba zasa je podmetom i predmetom lásky, ktorá vzniká medzi osobami. Táto láska vzniká medzi ženou a mužom nie preto, že sú dvoma organizmami rozličného pohlavia, samotné pohlavné rozdiely ponímané čisto prírodovedným spôsobom poukazujú iba na jeden cieľ- na plodenie. Rozdiel pohlavia slúži jednoducho a bezprostredne plodeniu. To, že plodenie má nachádzať oporu v láske, vôbec nevyplýva z prírodovednej analýzy pohlavia, ale z metafyzického (t.j. „mimo - a nad - prírodovedeckého“) faktu, že človek je osobou, a iba ako vlastnosť osoby sa pohlavie zúčastňuje na vzniku a rozvoji lásky, samo osebe ešte nevytvára pre ňu dostačujúci základ.</p>

  <p>Keď sme v druhej časti druhej kapitoly analyzovali lásku zo psychologického aspektu, poukázali sme na hodnotu „tela a pohlavia“, ktorá je vlastným predmetom reakcie zmyslovosti, a súčasne sme tvrdili, že tieto reakcie akoby poskytovali materiál pre lásku medzi mužom a ženou. Prírodovedná analýza jednotlivých súčiniteľov pohlavia a pohlavného života nám však ešte neukazuje túto hodnotu, ani jej prežívanie. Skutočnosti somatickej prírody a tiež fyziologické procesy patriace do vegetatívnej oblasti iba „zvonku“ podmieňujú ono prežívanie hodnoty „tela a pohlavia“. Toto prežívanie sa ani najmenej nestotožňuje s faktmi prirodzenosti, hoci ho podmieňujú. Že toto prežívanie môže mať taký význam pre lásku, ako sme poukázali v predchádzajúcich kapitolách (zvlášť v druhej), pochádza z toho, že pohlavie je vlastnosťou ľudskej osoby.</p>

</body>

</html>