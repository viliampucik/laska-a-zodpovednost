<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Voľba a zodpovednosť</title>
</head>

<body>

  <h3 id="toc_4">Voľba a zodpovednosť</h3>

  <p>Možno na žiadnom mieste tejto knihy nie je taký aktuálny titul, ktorý hovorí o „láske a zodpovednosti“, ako na tomto mieste, V láske jestvuje zodpovednosť - je to zodpovednosť za osobu, za tú osobu, ktorá je vtiahnutá do najužšieho  spoločenstva bytia a činnosti, ktorú robíme akoby svojím vlastníctvom, čerpajúc z jej oddanosti. I preto jestvuje zodpovednosť za vlastnú lásku: či je takou dozretou a hlbokou, že v jej rámci tá veľká dôvera druhej osoby a z jej lásky zrodená nádej, že darovaním seba nestráca svoju dušu, ale naopak, nájde tým väčšiu plnosť svojho jestvovania - či sa to všetko neukáže ako klam. Zodpovednosť za lásku, ako vidno, sa redukuje na zodpovednosť za osobu, z nej vyplýva a k nej sa tiež vracia. Preto je to veľká zodpovednosť. Ale jej veľkosť chápe iba ten, kto má zásadné vnímanie hodnoty osoby. Ten, kto je schopný iba reagovať na sexuálne hodnoty spojené s osobou, ale nevidí hodnotu osoby samotnej, ten bude stále miešať lásku s erotikou, bude komplikovať život sebe i druhým, bude premrhávať v tom všetkom pre seba i pre druhých vlastný zmysel lásky aj jej podstatnú „chuť“. Táto „chuť“ lásky sa spája totiž s pocitom zodpovednosti za osobu. V tom pocite je skrytá starosť o jej opravdivé dobro - kvitesencia celého altruizmu a súčasne neomylný znak rozširovania vlastného „ja“, vlastnej existencie o to „druhé“ „ja“ i o tú druhú existenciu, ktorá je pre ňu blízka, taká blízka, ako jeho vlastná. Pocit zodpovednosti za druhú osobu býva plný starosti, ale nie je nepríjemný či bolestný. Neprejavuje sa totiž v ňom zúženie alebo ochudobnenie človeka, ale jeho obohatenie a rozšírenie. Preto láska odtrhnutá od pocitu zodpovednosti za osobu je popretím samej seba, je vždy a spravidla egoizmom. Čím viac pocitu zodpovednosti za osobu, tým viac pravdivej lásky.</p>

  <p>Táto pravda vrhá silné svetlo na problém výberu osoby. Sústavne sa totiž stretáme s tým, že láska ženy a muža prirodzenou cestou smeruje k vzájomnému oddaniu sa a k vzájomnosti osôb. Na ceste k tomu, čo predstavuje definitívnu formu lásky, musí byť na oboch stranách rovnaká. Výber má rovnakú špecifickú váhu ako to, k čomu vedie. Vyberá sa však osoba a spolu s ňou aj snubná forma lásky - vzájomné oddanie. Vyberá sa druhá osoba, ale v nej sa vyberá aj druhé „ja“, ako by sa človek sám vyberal v druhom a druhého v sebe. Preto vlastne z oboch strán musí mať voľba nielen opravdivý osobitný charakter, ale tiež zreteľnú osobnú charakteristiku. Patriť si môžu iba také osoby (<i>y</i> a <i>x</i>) ktorým, je objektívne dobré byť spolu. Človek je totiž vždy predovšetkým sebou („osoba“), aby zasa mohol nielen byť s druhým, ale aj žiť s ním a pre neho, a preto musí nejakým spôsobom sústavne nachádzať v ňom seba a jeho v sebe. Láska nie je možná medzi bytosťami, ktoré nie sú vzájomne preniknuté. Iba duchovnosť a s ňou spojená „vnútornosť“ osôb vytvára podmienky na vzájomné prenikanie, že ony môžu vzájomne žiť v sebe a tiež vzájomne žiť sebou.</p>

  <p>Na tomto mieste sa otvára veľmi zaujímavý a veľmi bohatý vedľajší problém, ktorý by bolo možné nazvať problémom „psychológie voľby“. Aké momenty alebo psycho-fyziologické činitele spôsobujú, že dvaja ľudia si vzájomne zodpovedajú, že im je dobre spolu a chcú si patriť? Či platia nejaké pravidlá a všeobecné zásady, pochádzajúce z psycho-fyziologickej štruktúry človeka? Čo sem vnášajú momenty somatické a konštitucionálne, čo temperament a uspôsobenie? Sú to zaujímavé otázky, zdá sa však, že povedľa rôznych snáh poskytnúť v tejto otázke odpoveď so všeobecnejším dosahom, zostáva to napokon tajomstvom ľudskej individuálnosti. Pevných pravidiel niet a filozofia a etika vlastne vďačí tomu za svoju autoritu učiteľky životnej múdrosti, že sa snaží tieto problémy natoľko objasňovať, nakoľko môžu byť objasnené. Špeciálne náuky, ako fyziológia, sexuológia či medicína robia dobre, ak pomáhajú filozofii a etike v plnení jej praktickej úlohy.</p>

  <p>A tak pri predpoklade zdravého empirizmu treba uznať, že voľba osoby druhého pohlavia, ktorá má byť adresátom snubnej lásky a súčasne tou, ktorá tú lásku spolutvorí vďaka svojej vzájomnosti, sa musí opierať v určitom stupni o sexuálnu hodnotu, lebo láska má mať svoj sexuálny charakter, má tvoriť základ spolužitia osôb rôzneho pohlavia. Bez obojstranného prežitia sexuálnej hodnoty nie je možné na to vôbec myslieť. Sexuálna hodnota, ako je známe, sa spája nielen s vnímaním „tela ako možného predmetu užitia“, ale súčasne s celkovým dojmom, aký poskytuje „človek druhého pohlavia“: žena svojou „ženskosťou“, muž svojou „mužskosťou“. Toto druhé vnímanie je závažnejšie a prejavuje sa dosť skoro. U prirodzene zdravej mládeže sa prvé zážitky spojené so sexuálnou hodnotou vzťahujú na bytosť „druhého pohlavia“, a nie na „telo ako možný predmet užívania“. Ak sa tento druhý zážitok odohráva skôr, a predovšetkým, máme už do činenia s istou skazenosťou - tento nedostatok prirodzeného poriadku v reakcii na sexuálnu hodnotu komplikuje lásku a predovšetkým sťažuje proces voľby osoby.</p>

  <p>Voľba osoby je totiž procesom, v ktorom sexuálna hodnota nemôže hrať rolu jediného, a dokonca - v definitívnej analýze tohto vôľového aktu - prvoradého motívu. Priečilo by sa to samému pojmu „výber osoby“. Keby jediným Či prvoradým motívom tohto výberu bola sexuálna hodnota, vtedy by nebolo možné hovoriť o voľbe osoby, ale iba o voľbe druhého pohlavia, spojenej s nejakým „človekom“, či dokonca iba s nejakým „telom, ktoré je možným predmetom užívania“. Z toho jasne vidieť, že ak máme hovoriť o výbere osoby, prvoradým motívom musí byť hodnota osoby. Prvoradým - to však neznamená, že jediným. Takéto postavenie problému by bolo zbavené čŕt zdravého empirizmu a zaťažovala by ho patina toho apriorizmu, ktorá poznamenáva Kantovu etiku s jej formalistickým personalizmom. Ide o to, aby si človek skutočne vybral osobu a nevyberal iba hodnoty, ktoré sú spojené s osobou bez zohľadnenia jej samej ako základnej hodnoty. Takto by pokračoval ten <i>y</i>, ktorý by si vyberal nejakú <i>x</i> iba vzhľadom na sexuálne hodnoty, ktoré v nej nachádza. Takáto voľba má súčasne výrazné utilitárne tendencie, a tým sa nachádza pod úrovňou lásky k osobe. Sexuálne hodnoty, ktoré <i>y</i> nachádza v <i>x</i> (alebo tiež ona v ňom), motivujú voľbu, avšak voliaca osoba si musí plne uvedomovať, že si volí osobu. Sexuálne hodnoty môžu zaniknúť, podľahnúť zmene a pod., ale zostáva zásadná hodnota - hodnota osoby. Voľba je vtedy ozajstnou voľbou osoby, keď sa považuje táto hodnota za najvážnejšiu a rozhodujúcu. Keď totiž pozorujeme celkový proces výberu ženy mužom alebo muža ženou, vtedy musíme konštatovať, že sa táto voľba stvárňuje prostredníctvom sexuálnych hodnôt, ktoré sú nejako vnímané a prežívané. Nemenej dôležité je aj to, že každý z nich si vyberá nielen osobu vzhľadom na tie hodnoty, ale aj tie hodnoty vzhľadom na osobu.</p>

  <p>A iba vtedy, keď sa takto vyberá, je akt voľby vnútorne zrelý a dokončený. Iba vtedy sa totiž v ňom uskutočnila integrácia predmetu: predmet voľby - osoba - bol pojatý v celej svojej pravde. Pravda o osobe ako o predmete výberu sa kryštalizuje v tom, že sama hodnota osoby je pre vyberajúceho tou hodnotou, ktorej podriaďuje všetky ostatné. Sexuálne hodnoty, ktoré pôsobia na zmysly a city, sa vnímajú primeraným spôsobom. Keby predstavovali jediný alebo prvoradý motív voľby osoby, táto voľba by bola už sama v sebe neúplnou a nepravdivou, rozchádzala by sa totiž s plnou pravdou o svojom predmete, o osobe. Taká voľba by musela tvoriť východiskový bod pre vnútorne nejednotnú lásku, čiže pre lásku neúplnú a nepravdivú.</p>

  <p>Pravdivá láska, láska vnútorne úplná je taká, v ktorej si volíme osobu pre ňu samu, a teda taká, pri ktorej si muž volí ženu a žena muža nie iba ako „partnera“ sexuálneho života, ale ako osobu, ktorej chce odovzdať život. Sexuálne hodnoty, ktoré vibrujú v zmyslových a citových zážitkoch, sprevádzajú toto rozhodnutie, pričiňujú sa o jeho psychologickú výraznosť, ale nerozhodujú o jeho hĺbke. Samotné „jadro“ voľby osoby musí byť osobové, a nie iba sexuálne. Život preverí hodnotu voľby a tiež hodnotu i pravdivú veľkosť lásky.</p>

  <p>Preveruje sa ona najviac vtedy, keď zmyslovo-citové prežívanie oslabne, keď samotné sexuálne hodnoty prestanú silne pôsobiť. Vtedy zostane iba hodnota osoby a vyjde na povrch vnútorná pravda lásky. Ak tá láska bola pravdivým darovaním sa a vzájomnosťou osôb, vtedy nielen obstojí, ale sa dokonca aj posilní a prehĺbi. Ak však bola iba nejakou synchronizáciou zmyslovosti a emócií, vtedy stratí svoj dôvod jestvovania a osoby v nej zaangažované sa ocitnú v prázdne. Treba vážne počítať s tým, že každá ľudská láska musí prejsť nejakou skúškou a že iba vtedy sa ukáže jej pravdivá hodnota.</p>

  <p>Keď voľba osoby je vnútorne zrelá, keď spolu s ňou láska získava pre seba potrebnú integráciu vo vnútornom živote osoby, vtedy nadobúda nový charakter aj z psychologického hľadiska, a predovšetkým z hľadiska citového. Keďže nielen zmyslovosť, ale aj samotná citovosť vykazujú kolísanie a nestálosť - vyvoláva to vždy určitý, hoci aj len podvedomý nepokoj. Vnútorne dozretá láska sa prostredníctvom voľby osoby oslobodzuje od tohto nepokoja. City sa stávajú pokojnými a pevnými, prestávajú krúžiť okolo seba a chodiť za sebou a idú za svojím predmetom, za osobou. Čisto subjektívna pravda citov ustúpila objektívnej pravde osoby, ktorá je predmetom voľby a lásky. Vďaka tomu city nadobúdajú nové vlastnosti. Stávajú sa jednoduchými a triezvymi. Pre citovú lásku je dôležitá istá idealizácia (hovorilo sa o nej v psychologickej analýze). Ak citovosť sama vytvára rôzne hodnoty a vybavuje nimi osobu, na ktorú sa zameriava, tak láska k osobe dozretá vnútorným aktom voľby, sústredená na hodnoty samotnej osoby spôsobuje, že citovo milujeme osobu takú, akou ona skutočne je - nie našu predstavu o nej, ale reálnu bytosť. Milujeme ju s jej kladmi aj nedostatkami, dokonca nezávisle od kladov či nedostatkov. Veľkosť takej lásky sa prejavuje najviac vtedy, keď tá osoba upadá, keď vychádzajú najavo jej slabosti, či dokonca hriech. Človek opravdivo milujúci vtedy nielenže neodmieta svoju lásku, ale miluje ju ešte viac - miluje, vedomý si nedostatkov a chýb bez toho, že by ich schvaľoval. Samotná osoba totiž nikdy nestráca svoju podstatnú hodnotu. Cit, ktorý ide za hodnotami osoby, je verný človeku.</p>

</body>

</html>