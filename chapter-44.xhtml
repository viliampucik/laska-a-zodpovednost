<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Periodická zdržanlivosť (Metóda a interpretácia)</title>
</head>

<body>

  <h3>Periodická zdržanlivosť (Metóda a interpretácia)</h3>

  <p><i>Z</i> doterajších úvah vyplýva, že pohlavné spolužitie muža a ženy v manželstve má hodnotu lásky, čiže skutočného zjednotenia osôb len vtedy, keď obaja pozitívne nevylučujú možnosť prokreácie, keď v ich vedomí a v ich vôli sprevádza toto spolužitie ono „môžem byť otcom“, „môžem byť matkou“. Ak to chýba, vtedy sa musia muž i žena zrieknuť spolužitia. A preto sa ho treba zrieknuť, keď „nemôžu“ a „nechcú“, keď „nesmú byť“ otcom a matkou. Sú veľmi mnohé situácie, ktoré vyjadrujú tieto slová v úvodzovkách. Kedykoľvek však prichodí mužovi a žene zrieknuť sa manželského spolužitia a ľúbostných zážitkov so zmyslovo-sexuálnym charakterom, ktoré ho sprevádzajú, musí sa dostať k slovu zdržanlivosť, lebo tá podmieňuje lásku, čiže taký vzájomný vzťah muža a ženy (najmä vzťah muža k žene), aký si vyžaduje zrejmá afirmácia hodnoty osoby. Pripomeňme si, že problém zdržanlivosti sme rozobrali v predchádzajúcej kapitole v spojení s cnosťou miernosti - <i>temperantia</i>. Táto cnosť je svojím spôsobom ťažká, lebo treba ovládať vzruchy zmyslovosti, v ktorých sa prejavuje silný pud, ale neraz aj citová vnímavosť, ktorá je v úzkom spojení so samou láskou muža a ženy, ako sme to videli v analýze tejto lásky.</p>

  <p>Manželská zdržanlivosť je o to ťažšia oproti zdržanlivosti mimo manželstva, že si manželia zvykajú na pohlavné spolužitie súhlasne s prirodzenosťou stavu, ktorý si vedome zvolili. Vo chvíli, keď začali spolu žiť ako manželia, začína vznikať návyk a stála náklonnosť, vzniká vzájomná potreba, aby spolu žili. Táto potreba je normálnym prejavom lásky, a to nie iba v zmyslovo-sexuálnom význame, ale aj v osobnom zmysle. Muž a žena v manželstve patria jeden druhému, sú „jedným telom“ (Gen 2, 24), ale vzájomná potreba osoby pre osobu sa prejavuje aj v potrebe pohlavného spolužitia. V súvislosti s tým zrieknutie sa spolužitia musí narážať na určitý odpor a ťažkosti. Na druhej strane zas, ak sa nezrieknu manželského spolužitia, môžu spôsobiť nadmerné početné zväčšenie svojej rodiny. Je to veľmi aktuálny problém. Na pozadí vzťahov aké vládnu dnes, pozorujeme totiž krízu rodiny v jej doterajšom tradičnom význame - rodiny početnej, ktorá je postavená predovšetkým na zárobkovej činnosti otca, ale zvnútra ju drží matka - srdce rodiny. Nevyhnutnosť, či dokonca sama možnosť zamestnanosti vydatých žien sa zdá byť hlavným symptómom tejto krízy. Nie je to, samozrejme, symptóm izolovaný od iných: na situáciu vplýva veľa činiteľov rozličného druhu.</p>

  <p>Ak obídeme širší opis tohto problému, ktorý je trochu vzdialený od hlavnej témy našej knižky, hoci sa s ním nepochybne spája, treba len poznamenať, že napriek už vymenovaným podmienkam, požiadavka obmedzovania potomstva býva nastoľovaná s veľkou nástojčivosťou. Ako sme už spomenuli v prvej kapitole, je táto požiadavka spojená s menom Thomasa Roberta Malthusa (1766-1834), autora knihy <i>Zákon obyvateľstva</i>, preto hovoríme o maltuzianizme: ekonomické hľadiská sa prihovárajú za nevyhnutnosť obmedzovania pôrodnosti, lebo prostriedky obživy rastú aritmetickým radom, a preto zaostávajú za prirodzeným prírastkom, ktorý rastie geometrickým radom.<sup><a id="b74" href="footnotes.xhtml#f74">74</a></sup> Takto sformulovaný náhľad našiel základ myslenia vo vyjadreniach sensualistického empirizmu a s ním spojeného utilitarizmu, a na tom základe vznikol nový takzvaný neomaltuzianizmus. Poznáme z prvej kapitoly (stať <i>Kritika utilitarizmu)</i> ten názor, podľa ktorého má rozum slúžiť človeku na to, aby si vyrátal na celý život najväčšie množstvo príjemností pri najmenšom možnom množstve nepríjemností, lebo v tom je synonymum povrchne chápaného „šťastia“. Keďže sexuálne spolužitie prináša mužovi a žene také veľké množstvo príjemností, priam rozkoše, treba nájsť prostriedky na to, aby sa ho nemuseli zrieknuť ani vtedy, keď nechcú potomstvo, keď „nemôžu“ byť otcom či matkou (v prv určenom význame). Sme na počiatku mnohých neomaltuzianských „metód“. Lebo ľudský rozum, ktorý sa orientuje v priebehu celého procesu pohlavného spolužitia a s ním spojeným plodením, môže skutočne nájsť rozličné prostriedky pozitívne vedúce k vylúčeniu prokreácie. Neomaltuzianizmus predovšetkým poukazuje na také prostriedky, ktoré istým spôsobom narúšajú normálny - prirodzený - priebeh celého procesu pohlavného spolužitia muža a ženy.</p>

  <p>Je zrejmé, že sa v takom prípade nachádzame v konflikte s princípom, ktorý sme uviedli v predchádzajúcej časti tejto kapitoly (Plodenie a rodičovstvo). Pohlavné spolužitie muža a ženy v manželstve je na úrovni zjednotenia osôb v láske len pod tou podmienkou, že pozitívne nevylučujú prokreáciu a rodičovstvo. Keď pozitívne vylúčime to „môžem byť otcom“, „môžem byť matkou“ vo vedomí a vo vôli muža a ženy, vtedy ostáva v manželskom vzťahu (keď to posudzujeme objektívne) samo sexuálne užívanie. V takom prípade osoba (napríklad <i>x</i>) sa stáva pre druhú osobu (<i>y</i>) predmetom užívania, čo sa protiví personalistickej norme. Človek nemá rozum predovšetkým na to, aby si mohol vyrátať maximum príjemností vo svojom živote, ale ho má predovšetkým na to, aby mohol poznať objektívnu pravdu, aby o túto pravdu opieral zásady, ktoré majú absolútny zmysel (normy) a aby sa nimi v živote riadil. Vtedy žije spôsobom, ktorý je hodný toho, kým je - žije „správnym“ spôsobom.<sup><a id="b75" href="footnotes.xhtml#f75">75</a></sup> Ľudská morálka nemôže vychádzať len zo samej užitočnosti, ale musí sa orientovať na správnosť. Správnosť si zasa vyžaduje uznanie nadúžitkovej hodnoty osoby: tu je „správnosť“ najvýraznejšie postavená proti samej „užitočnosti“. Najmä v sexuálnej oblasti nestačí hovoriť, že daný spôsob konania je „užitočný“, treba povedať, či je aj „správny“. Ak však máme dôsledne zotrvať na pozícii správnosti a s ňou spojenej personalistickej normy, vtedy jedinou „metódou“ regulácie počatia v manželskom spolužití môže byť iba zdržanlivosť. Kto nechce dôsledok, uniká pred príčinou. Keď je príčinou počatia v biologickom zmysle pohlavný vzťah manželov, ak vtedy vylučujú počatie, musia vylúčiť aj vlastný vzťah, musia sa ho zrieknuť. Princíp manželskej zdržanlivosti je z etického hľadiska jasný, ide však ešte o problém takzvanej periodickej zdržanlivosti.</p>

  <p>Vo všeobecnosti vieme, že biologická plodnosť ženy je periodická: prirodzene sa u nej vyskytujú obdobia neplodnosti, ktoré možno pomerne jednoduchým spôsobom vyznačiť. Ťažkosti vznikajú vtedy, keď ide o používanie všeobecných pravidiel pre jednotlivé ženy, Je to osobná záležitosť, teraz nás však zaujíma čisto etická otázka: keď však muž a žena využívajú svoju manželskú zdržanlivosť v určených obdobiach neplodnosti, keď spoločne žijú ako manželia práve vtedy, keď predpokladajú, že na základe biologických zákonitostí nebudú rodičmi, možno vari vtedy hovoriť, že do manželského spolužitia vnášajú rodičovskú pripravenosť, teda ono „môžem byť otcom“, „môžem byť matkou“? Predsa manželsky spolu žijú práve s tou myšlienkou, aby neboli otcom a matkou, práve preto si volia obdobie predpokladanej neplodnosti ženy. Nevylučujú vtedy pozitívne možnosť prokreácie? Prečo sa má prirodzená metóda z hľadiska morálky odlišovať od umelých metód, keď všetky vedú k tomu istému cieľu - vylúčiť v manželskom živote prokreáciu?</p>

  <p>Aby sme mohli odpovedať na túto otázku, treba sa predovšetkým oslobodiť od mnohých asociácií, ktoré so sebou prináša výraz „metóda“ - keď hovoríme o prirodzenej metóde, často používame to isté hľadisko ako pri „umelých metódach“, teda vychádza sa z utilitaristických predpokladov. V tomto chápaní by bola prirodzená metóda aj jedným z prostriedkov, ktoré smerujú k zaisteniu maxima príjemností, ale iným spôsobom ako umelé metódy. Práve v tom je podstatný omyl. Ukazuje sa, že v tomto prípade nestačí hovoriť o metóde, ale treba nevyhnutne pridať jej zodpovedajúcu interpretáciu. Len vtedy možno odpovedať na predchádzajúce otázky. Teda periodická zdržanlivosť ako spôsob regulovania počatia je po prvé prípustná preto, lebo v nej ostávajú zachované požiadavky personalistickej normy, a po druhé, jej prípustnosť zabezpečujú určité výhrady.</p>

  <p>Keď ide o prvý prípad, o požiadavky personalistickej normy, tieto idú spolu so zachovaním poriadku prírody v manželskom spolužití. Prirodzená metóda na rozdiel od umelých metód v úsilí o regulovanie počatí využíva tie príležitosti, pri ktorých biologické počatie prirodzene nemôže nastať. Napriek tomu sama „prirodzenosť“ manželského spolužitia nie je narušená, naproti tomu umelé metódy narúšajú samu „prirodzenosť“ spolužitia. Tu vyplýva neplodnosť zo samých princípov plodnosti, tam je nanútená proti prírode.<sup><a id="b76" href="footnotes.xhtml#f76">76</a></sup> Dodajme, že tento problém sa úzko spája s problémom spravodlivosti voči Stvoriteľovi (tento problém ešte rozoberieme, aby sme vysvetlili jeho personalistický zmysel). Personalistická hodnota periodickej zdržanlivosti ako metódy regulácie počatia, sa vyznačuje ani nie tak v zachovaní „prirodzenosti“ spolužitia, ako v tom, že jej základom vo vôli zúčastnených osôb musí byť dostatočne vyzretá cnosť. A práve tu sa prejavuje význam interpretácie: utilitaristická interpretácia deformuje podstatu toho, čo nazývame „prirodzenou metódou“. Lebo podstatou tejto metódy je to, že sa opiera o zdržanlivosť ako cnosť, ktorá je veľmi úzko spojená s láskou k osobe.</p>

  <p>S podstatou zdržanlivosti ako cnosti sa spája presvedčenie, že láska muža a ženy nič nestráca priamym zrieknutím sa ľúbostných zážitkov, práve naopak - získava: zjednotenie osôb sa stáva hlbším, v podstatnej miere spevneným afirmáciou hodnoty osoby, a nielen samým sexuálnym pripútaním. Zdržanlivosť ako cnosť nemožno považovať za „antikoncepčný prostriedok“. Manželia, ktorí ju praktizujú, sú pripravení zrieknuť sa sexuálneho spolužitia aj pre iné príčiny (napríklad náboženské), nielen preto, aby nemali potomstvo. Zištná zdržanlivosť, zdržanlivosť „z vypočítavosti“ vzbudzuje pochybnosť. Musí byť, tak ako každá iná cnosť, nezištná, zameraná na samotnú „správnosť“, nie iba na „užitočnosť“. Bez toho nemá miesto v skutočnej láske osôb. Pokiaľ zdržanlivosť nie je cnosťou, potiaľ sa voči láske prejavuje ako „cudzí prvok“. Láska muža a ženy musí dozrieť do zdržanlivosti, ale zdržanlivosť musí pre nich získať konštruktívny zmysel, ako činiteľ, ktorý formuje lásku. Až vtedy nachádza „prirodzená metóda“ pokrytie v osobách, lebo jej tajomstvo je v praktizovaní cnosti. Sama „technika“ tu nič nerieši.</p>

  <p>Ako sme už povedali, prirodzenú metódu možno pripustiť len s určitými výhradami. Ide najmä o vzťah k rodičovstvu. Ak má byť zdržanlivosť cnosťou a nielen „metódou“ v utilitaristickom význame, vtedy nemôže zapríčiniť zničenie samej rodičovskej pripravenosti muža a ženy, ktorí spolu žijú ako manželia. Lebo to „môžem byť otcom“, „môžem byť matkou“ ospravedlňuje skutočnosť manželského spolužitia, stavia ho na výšku skutočného zjednotenia osôb. A preto nemožno hovoriť o zdržanlivosti ako o cnosti vtedy, keď manželia využívajú obdobia biologickej neplodnosti len na to, aby vôbec nemali deti, keď pre svoje výhody žijú spolu len a výhradne počas týchto období. To by bolo používanie „prirodzenej metódy“ proti prírode - objektívny poriadok prírody rovnako ako aj sama podstata lásky sa protivia takémuto chápaniu veci.<sup><a id="b77" href="footnotes.xhtml#f77">77</a></sup></p>

  <p>Preto možno využívať periodickú zdržanlivosť ako metódu len a výlučne ako metódu na regulovanie počatí, avšak nie ako metódu na vyhýbanie sa rodine. Bez pochopenia podstaty rodiny nemožno pochopiť etickú zákonitosť tohto problému. Inštitúcia rodiny je úzko spätá s rodičovstvom muža a ženy, ktorí spolu žijú ako manželia. Rodina je prirodzeným spoločenstvom, ktoré vo svojom jestvovaní a konaní bezprostredne závisí od rodičov. Rodičia vytvárajú rodinu ako doplnenie a rozšírenie svojej lásky. Vytvoriť rodinu znamená vytvoriť spoločenstvo, lebo rodina je prirodzeným spoločenstvom, a ak nie je spoločenstvom, nie je sebou. Avšak na to, aby bola spoločenstvom, potrebuje rodina určitú početnosť. Najväčšmi sa to prejavuje vtedy, keď ide o výchovu detí. Rodina je totiž výchovnou ustanovizňou, v rámci ktorej formuje nový človek svoju osobnosť. Pre správnosť sformovania tejto osobnosti je veľmi dôležité, aby nebol sám, ale aby bol v prirodzenom spoločenstve. Niekedy sa hovorí, že je „ľahšie vychovať niekoľko detí ako jedináčika“, ale hovorí sa aj to, že „dvaja ešte nie sú spoločenstvom, je to dvojica jedináčikov“. Rodičia majú vo výchove vedúcu úlohu, pod týmto vedením sa však deti vychovávajú samy, najmä preto, lebo sú a vyvíjajú sa v rámci spoločenstva detí - v kruhu súrodencov.</p>

  <p>Tento fakt musíme zohľadniť predovšetkým pri regulovaní počatí. Každá spoločnosť - štát, národ, v ktorých rodiny jestvujú - sa musí usilovať o to, aby rodina naozaj mohla byť spoločenstvom. Súčasne však musia sami rodičia dbať na to, aby obmedzovaním počatí nerobili krivdu vlastnej rodine a spoločnosti. Veď ona tiež závisí od primeranej početnosti. Minimalistický postoj manželov, zásada ľahkého života, musí prinášať morálne škody tak ich rodine, ako aj celej spoločnosti. Obmedzovanie počatí v manželskom živote nemôže mať v žiadnom prípade rovnaký zmysel ako negovanie rodičovského postoja. Z hľadiska rodiny je periodická zdržanlivosť prípustná natoľko, nakoľko nie je v rozpore s jasným rodičovským postojom.</p>

  <p>Vyskytujú sa však aj prípady, v ktorých si práve tento postoj vyžaduje zrieknutie sa rodičovstva a ďalšie zväčšovanie rodiny by nebolo zhodné s týmto postojom. Muž a žena, ktorí sa riadia skutočnou starosťou o dobro svojej rodiny a úplným pocitom zodpovednosti za rodenie, výživu a výchovu svojich detí, obmedzujú vtedy svoje manželské spolužitie, zriekajú sa ho v tých obdobiach, keď by mohlo priniesť nové počatie nevhodné v konkrétnych podmienkach existencie manželstva a rodiny.<sup><a id="b78" href="footnotes.xhtml#f78">78</a></sup></p>

  <p>Ochota k rodičovstvu sa vyjadruje aj tým, že manželia sa neusilujú za každú cenu vyhnúť počatiu - sú pripravení prijať ho, ak k nemu napriek všetkému dôjde. Táto pripravenosť „môžem byť otcom“, „môžem byť matkou“ preniká do ich vedomia a do ich vôle aj vtedy, keď si neželajú počatie, keď sa rozhodnú pre spolužitie práve v období, v ktorom možno predvídať, že k tomu nedôjde. Táto pripravenosť v rozsahu konkrétneho manželského skutku v spojení s celkovým (teda v rozsahu celého manželstva) rodičovským smerovaním rozhoduje o morálnej hodnote „metódy“ periodickej zdržanlivosti. Vtedy nemožno hovoriť a nejakom klamstve, o sfalšovaní skutočného úmyslu, nemožno tvrdiť, že muž a žena sa stavajú proti Stvoriteľovi a nechcú byť otcom a matkou, keď sami nerobia nič také, čo by túto možnosť z ich strany pozitívne vylučovalo (vieme však, že by to mohli urobiť). V tomto prípade nevyužívajú všetky prostriedky vedúce k danému cieľu, najmä tie, ktoré sa výrazne nezhodujú s rodičovským postojom, čím by oberali manželské spolužitie o hodnotu lásky, zostala by im iba hodnota „užívania“.</p>

</body>

</html>