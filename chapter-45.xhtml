<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Pojem „spravodlivosť voči Stvoriteľovi“</title>
</head>

<body>

  <h2>Povolanie</h2>

  <h3 id="toc_1">Pojem „spravodlivosť voči Stvoriteľovi“</h3>

  <p>Celé doterajšie uvažovanie ostávalo na platforme personalistickej normy. Keď si overíme, že osoba nemôže byť predmetom užívania, ale len predmetom lásky (stadiaľ prikázanie lásky), poukazuje personalistická norma na to, čo osobe patrí len preto, že je osobou. Láska preto predpokladá spravodlivosť. Jestvuje potreba ospravedlnenia celého postupu osoby voči osobe v sexuálnej oblasti, potreba ospravedlnenia rozličných prejavov sexuálneho života so zreteľom na ľudskú osobu. Je to hlavný smer našich doterajších úvah. Na ich okraj by bolo možné hovoriť o spravodlivosti v horizontálnom smere. Ostáva ešte jeden problém: spravodlivosť vo vertikálnom smere - potreba ospravedlnenia celého postupu v sexuálnej oblasti pred Bohom. To sme spomínali už v prvej časti tejto kapitoly, v stati <i>„Hodnota ustanovizne“</i>. Ide o to, aby sme tento aspekt celého problému ešte väčšmi upevnili a rozšírili.</p>

  <p>Vo všeobecnosti považujeme spravodlivosť za kardinálnu cnosť, lebo bez nej nemožno hovoriť o usporiadanej spoločnej existencii a o usporiadanom spolužití osôb. Keď hovoríme o spravodlivosti so zreteľom na Boha, tvrdíme tým samým, že On je Osobnou Bytosťou, s ktorou aj človek musí nejakým spôsobom spolužiť. Je zrejmé, že takéto stanovisko predpokladá poznanie a pochopenie z jednej strany božích usmernení, z druhej strany zasa záväzkov človeka. Tieto usmernenia a záväzky vyplývajú predovšetkým z toho, že Boh je Stvoriteľ a človek je stvorením. Viera, ktorá sa opiera o Zjavenie, odkrýva ešte ďalšie oblasti závislosti medzi človekom a Bohom: Boh je vykupiteľom a tvorcom svätosti človeka prostredníctvom milosti. Zjavenie nám umožňuje poznať dielo vykúpenia a posvätenia, ktorým sa najväčšmi prejavuje to, že Boh sa zameriava na človeka ako osoba na osobu, že Jeho vzťah k človeku je „milovaním“. Vo vzájomnom vzťahu Boha a človeka má v istom zmysle najplnší dôvod jestvovania „personalistická norma“, tam sa nachádza jej prvý zdroj - hodno pripomenúť prikázanie lásky v jeho plnom znení („Milovať budeš Pána, svojho Boha, celým srdcom, celou svojou dušou a celou svojou mysľou! Milovať budeš svojho blížneho ako seba samého!“). Vieme však, že pri základoch tejto normy (ktorá prikazuje milovať osobu) stojí práve spravodlivosť. Z toho vyplýva, že čím plnšie pozná človek lásku Boha voči sebe, tým plnšie aj chápe tie usmernenia, ktoré dáva Boh so zreteľom na jeho osobu a jeho lásku. Preto vidí, ako ďaleko siahajú ľudské záväzky vo vzťahu k Bohu a usiluje sa ich realizovať. Na takto ponímanej spravodlivosti voči Bohu spočíva skutočná nábožnosť. Cnosť nábožnosti predstavuje podľa sv. Tomáša <i>pars potentialis iustitiae</i>.</p>

  <p>Východiskom pre túto spravodlivosť je skutočnosť stvorenia. Boh je Stvoriteľ, to znamená, že Jemu vďačia za svoje jestvovanie všetky tvory, ktoré sa nachádzajú vo vesmíre, všetky stvorenia a medzi nimi osobitne človek. Boh nie je iba Stvoriteľom, čiže ustavičným Darcom jestvovania, rovnako aj podstaty jednotlivých stvorení pochádzajú od Neho, predstavujú odzrkadlenie odvekej myšlienky Boha a Jeho odvekého plánu. Takto má v Bohu svoj zdroj celý poriadok prírody, lebo sa bezprostredne opiera o bytosti (čiže prirodzenosti), ktoré jestvujú vo svete bytia, z čoho vyplývajú všetky závislosti, vzťahy a spojenia medzi nimi. Vo svete tvorov nižších ako človek, tvorov nerozumných, realizuje tento poriadok sama príroda inštinktom, poprípade s účasťou zmyslového poznania (živočíšny svet). Vo svete ľudí musí byť realizovanie poriadku prírody iné: na základe jeho pochopenia a rozumového poznania. Teda to pochopenie a rozumové poznanie poriadku prírody je súčasne uznaním zákonov Stvoriteľa. Lebo z toho vychádza základná spravodlivosť človeka vo vzťahu k Bohu. Človek je spravodlivý voči Bohu-Stvoriteľovi tým, že uznáva poriadok prírody a zachováva ho vo svojom konaní.</p>

  <p>Nejde pritom len o samo zachovanie objektívneho poriadku prírody. Tým, že ho pozná a že ho zachováva v skutkoch, sa človek stáva účastníkom myšlienky Boha <i>particeps Creatoris</i>, má podiel na tom zákone, ktorý dal svetu Boh od vekov, keď ho stvoril. Teda práve to je cieľom samo v sebe: hodnota človeka, rozumnej bytosti sa najväčšmi zvýrazňuje v tom, že on je <i>particeps Creatoris</i>, že má účasť na myšlienke Boha, na Jeho zákone. Z toho vychádza aj dôkladne chápaná spravodlivosť voči Stvoriteľovi. Rozumná bytosť, človek, je spravodlivá voči Stvoriteľovi tým, že vo svojom konaní nadobúda ľudskú hodnotu práve tým, že postupuje ako <i>particeps Creatoris</i>. Proti tomuto stanovisku sa stavia takzvaný autonomizmus: Človek zvýrazňuje svoju hodnotu predovšetkým tým, že je sám pre seba zákonodarcom, že sa cíti byť zdrojom všetkého práva a všetkej spravodlivosti (I. Kant). Toto stanovisko je chybné; človek by len vtedy mohol byť sám pre seba definitívnym zákonodarcom, keby nebol stvorením, keby bol sám svojou konečnou príčinou. Keďže je stvorením, keď v jestvovaní závisí od Boha, ktorému napokon vďačí za svoju prirodzenosť rovnako ako všetky ostatné stvorenia, musí rozum slúžiť človeku na správne prečítanie Stvoriteľových zákonov, ktoré sú vyjadrené v objektívnom poriadku prírody, a až potom na to, aby určil svoje ľudské zákony v súhlase so zákonom prírody. Predovšetkým však musí v súhlase so zákonom prírody ostať ľudské svedomie, priamy vodca činov, vtedy bude človek spravodlivý voči Stvoriteľovi.</p>

  <p>Ako vidíme, spravodlivosť voči Stvoriteľovi má na strane človeka dva prvky - zachovávanie poriadku prírody a zvýrazňovanie hodnoty osoby.</p>

  <p>Hodnota stvorenej osoby (čiže stvorenia, ktoré je osobou) sa najplnšie zvýrazňuje účasťou na myšlienke Stvoriteľa tým, že je vo svojom myslení a konaní <i>particeps Creatoris</i>. To spôsobuje, že má správny vzťah k celej skutočnosti vo všetkých jej súčastiach, vo všetkých prvkoch. Takýto vzťah je láskou svojho druhu, a to nielen láskou voči svetu, ale tiež láskou k Stvoriteľovi. Iné je, že láska k Stvoriteľovi je v tomto vzťahu obsiahnutá iba spôsobom nepriamym, avšak reálnym. Človek, ktorý má správny vzťah k celej stvorenej skutočnosti, má nepriamo už tým samým vzťah k Stvoriteľovi, je zásadne a elementárne voči Nemu spravodlivý. V žiadnom prípade nemožno hovoriť o spravodlivosti voči Stvoriteľovi, ak chýba tento správny vzťah k stvoreniam. Osobitne ide o správny vzťah k iným ľuďom - tu sa už nachádzame v okruhu personalistickej normy. Človek môže byť natoľko spravodlivý voči Bohu-Stvoriteľovi, nakoľko miluje ľudí.</p>

  <p>Tento princíp je obzvlášť platný v oblasti spoločného jestvovania a spolužitia osôb rozdielneho pohlavia, mužov a žien. Celé doterajšie uvažovanie venované tomuto problému, sústredené okolo otázky „lásky a zodpovednosti“, bolo súčasne analýzou povinností spravodlivosti voči Stvoriteľovi. Nemožno hovoriť o tom, že by muž a žena postupovali spravodlivo voči Bohu - Stvoriteľovi, ak ich vzájomné konanie nedosahuje požiadavky personalistickej normy. Boh je v zvláštnom význame Stvoriteľom osoby, a osoba v zvláštnej miere odzrkadľuje Jeho bytosť. Tým, že je Stvoriteľom osoby, je Boh aj zdrojom celého poriadku osôb, ktorý prevyšuje poriadok prírody práve vďaka schopnosti človeka tento poriadok pochopiť, a tiež vďaka jeho vedomému rozhodovaniu v oblasti tohto poriadku. Spravodlivosť voči Stvoriteľovi sa preto dožaduje zo strany človeka predovšetkým zachovávania poriadku osôb. Osobitným prejavom tohto poriadku je láska, v ktorej sa nezvyčajným spôsobom odzrkadľuje aj bytosť Boha, keďže Zjavenie hovorí, že „Boh je láska“ (1 Jn 4, 8).</p>

  <p>Oblasť pohlavia je v celej prírode spätá s plodením. Keď muž a žena spoločne žijú ako manželia, sprostredkúvajú odovzdávame jestvovania novej ľudskej bytosti. Pohlavný život je aj tu spojený s plodením, lebo ak sú muž a žena osobami, tak majú vedomý podiel na stvoriteľskom diele (<i>procreatio</i>) - sú z toho hľadiska <i>participes Creatoris</i>. Preto je ťažké porovnávať ich manželský život so sexuálnym životom zvierat, ktorý je ovládaný inštinktom. Ale práve preto aj v manželskom živote, ako aj vôbec v celom spolužití a v spoločnom jestvovaní osôb rozdielneho pohlavia vystupuje problém spravodlivosti voči Stvoriteľovi, najužšie sa spája so zodpovednosťou za lásku. To vedie k ustanovizni manželstva, preto si to vyžaduje správne zosúladenie plodnosti s rodičovstvom v rámci samotného manželstva. Lebo človek, ale skôr dvojica ľudí, muž a žena, si neplnia svoje povinnosti spravodlivosti voči Stvoriteľovi len samým uskutočňovaním plodenia. Osoba presahuje svet prírody a poriadok osôb nevojde úplne do poriadku prírody. Aj preto muž a žena, ktorí spolu žijú ako manželia, vyhovujú povinnostiam voči Bohu - Stvoriteľovi až vtedy, keď zakladajú toto spolužitie na základe lásky, čiže pravdivého zjednotenia osôb. Až vtedy sú aj vo vlastnom význame toho slova <i>participes Creatoris</i>. Avšak práve preto musí byť manželské spolužitie preniknuté ochotou k rodičovstvu. Nejde pri tom ani tak o samo plodenie, ako práve o lásku. Nedostatok ochoty k rodičovstvu u muža a u ženy totiž odoberá ich spolužitiu hodnotu lásky, čiže zjednotenia na skutočne osobnej úrovni, a zostáva iba samotné spolužitie, alebo skôr spoločné sexuálne užívanie.</p>

</body>

</html>