<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Náboženská interpretácia</title>
  <link href="main.css" rel="stylesheet" type="text/css"/>
</head>

<body>

  <h3 id="toc_1">Náboženská interpretácia</h3>

  <p>Problém sexuálneho pudu je jedným z uzlových bodov etiky. V katolíckej etike má hlboký náboženský význam. Poriadok ľudského jestvovania, ako aj celého jestvovania, je dielom Stvoriteľa, dielom nielen jednorazovým uskutočneným kedysi v pradávnej minulosti vesmíru, ale je stálym dielom, neustále uskutočňovaným. Boh neustále tvorí, a len vďaka tomu, že On neustále tvorí, udržiava sa svet v jestvovaní (<i>conservatio est continua creatio</i>). Svet sa totiž skladá zo stvorení, čiže z takých bytí, ktoré nemajú samy v sebe vlastné jestvovanie, nemajú samy v sebe jeho konečný dôvod a zdroj. Ten zdroj, ale spolu s ním aj konečný dôvod jestvovania všetkých stvorení, sa neustále a nemenne nachádza v Bohu. Pravdaže, tieto stvorenia sa zúčastňujú poriadku jestvovania nielen tým, že samé jestvujú, ale tiež tým, že prinajmenšom niektoré z nich pomáhajú v odovzdávaní jestvovania novým bytostiam v rámci svojho druhu. Tak je to aj s človekom, s mužom a ženou, ktorí využívaním pudu v pohlavnom spolužití akoby vstupovali do kozmického prúdu odovzdávania jestvovania. Ich osobité postavenie je v tom, že sami súčasne vedome usmerňujú svoje konanie a predvídajú možné dôsledky, plody tohto konania.</p>

  <p>Toto vedomie však siaha ďalej a jeho rozvoju v tomto smere pomáha náboženská pravda, ktorú nájdeme v Knihe Genesis a v Evanjeliu. Muž a žena prokreáciou, tým, že sa zúčastňujú diela vzniku nového človeka, sa svojím spôsobom zúčastňujú aj stvoriteľského diela. Vtedy sa môžu na seba pozerať ako na rozumných spolutvorcov nového človeka. Tento nový človek je osoba. Rodičia majú podiel na vzniku osoby. Je známe, že osoba nie je iba a predovšetkým organizmus. Ľudské telo je telom osoby preto, lebo predstavuje podstatnú jednotu s ľudským duchom. Ľudský duch sa nerodí telesným spojením muža a ženy. Duch vôbec nemôže vznikať z tela, ale ani sa nemôže rodiť a vznikať podľa takých princípov, podľa akých sa rodí telo. Sexuálny vzťah muža a ženy je zásadne telesným vzťahom, ktorý však musí súčasne vyplývať z duchovnej lásky. V poriadku prírody však nevieme nič o takom vzťahu duchov, ktorý by rodil nového podstatného ducha. Neplodí ho ani láska muža a ženy, hoci by bola najsilnejšia a najhlbšia. Keď sa však počína nový človek, vtedy sa počína aj nový duch, zjednotený s telom, embryo, ktoré začína jestvovať v lone ženy-matky. Bez toho nemožno pochopiť, ako by sa také embryo mohlo rozvinúť práve na človeka, na osobu.</p>

  <p>Ľudská bytosť je preto - ako učí Cirkev - dielom samého Boha: On vytvára duchovnú a nesmrteľnú dušu tej bytosti, ktorej organizmus začína jestvovať ako dôsledok telesného vzťahu muža a ženy.<sup><a id="b25" href="footnotes.xhtml#f25">25</a></sup> Telesný vzťah musí vyplývať z lásky osôb, lebo v nej nájde úplné naplnenie. Hoci táto láska nedáva jestvovanie novému duchu - duši dieťaťa, predsa však musí byť plne ochotná, aby túto novú osobnú bytosť, ktorá vznikla z telesného vzťahu, ale je súčasne aj výrazom duchovnej lásky osôb, prijala a zabezpečila jej úplný telesný aj duchovný rozvoj. Plný duchovný rozvoj ľudskej osoby predstavuje ovocie výchovy. Prokreácia je vlastným cieľom sexuálneho pudu, ktorý poskytuje súčasne materiál pre lásku osôb, muža a ženy. Táto láska vďačí pudu za plodnosť v biologickom význame, ale musí mať aj sebe vlastnú plodnosť v oblasti duchovnej, morálnej, osobnej. Teda tu, v diele výchovy nových osôb, sa zhromažďuje celá plodnosť lásky dvojice osôb, muža a ženy. Tu sa nachádza jej vlastný cieľ, jej prirodzený smer.</p>

  <p>Výchova, to je tvorba s najosobnejším predmetom. Vychováva sa totiž vždy a výhradne iba osoba, zviera možno iba cvičiť, ale tvorba s úplne ľudským materiálom: všetko, čo sa od prírody nachádza vo vychovávanom človeku, predstavuje materiál pre vychovávateľov, materiál, po ktorom musí siahať ich láska. Do celkového obrazu tohto materiálu patrí aj to, čo dáva Boh v nadprirodzenom poriadku, čiže milosť. On neponecháva dielo výchovy, ktoré je v istom zmysle ustavičným formovaním osobnosti, celkom a výlučne rodičom, ale aj sám sa na tomto diele zúčastňuje. Nielen láska rodičov stála pri počiatku novej ľudskej osoby, oni boli iba spolutvorcami; o počatí osoby v lone matky rozhodla láska Stvoriteľa. Milosť je akoby ďalším priebehom tohto diela. Boh si sám berie najväčší podiel pri tvorení ľudskej osobnosti v oblasti duchovnej, morálnej, úzko nadprirodzenej. Ale rodičia, ak nemajú vypadnúť zo svojej úlohy spolutvorcov, musia v tom taktiež pomáhať.</p>

  <p>Ako vidíme, celá skutočnosť, ktorú nazývame sexuálny pud, nie je niečím v podstate temným a nezrozumiteľným, ale je principiálne dostupná a prístupná pre svetlo ľudskej mysle, predovšetkým mysle, ktorá sa opiera o zjavenie, čo potom podmieňuje láska, v ktorej sa vyjadruje sloboda osoby. Sexuálny pud sa osobitým spôsobom spája s poriadkom jestvovania. Poriadok jestvovania je však božským poriadkom natoľko, že sa uskutočňuje pod ustavičným vplyvom Boha-Stvoriteľa. Avšak muž i žena manželským životom, plným sexuálnym spolužitím, sa do toho poriadku zapájajú, rozhodujú sa pre osobitú účasť na stvoriteľskom diele. Poriadok jestvovania je božským poriadkom, hoci samo jestvovanie nie je niečím nadprirodzeným. Predsa však nielen nadprirodzený poriadok je božským poriadkom, je ním aj poriadok prírody - aj ten ostáva vo vzťahu k Bohu-Stvoriteľovi. Výraz „poriadok prírody“ nemožno zamieňať ani stotožňovať s výrazom „prírodný poriadok“, aj ten napokon označuje poriadok prírody, ale iba natoľko, nakoľko je prístupný prírodovedeckým empiricko-opisným metódam, nie však ako svojský poriadok jestvovania so zreteľným vzťahom k prvej príčine, k Bohu-Stvoriteľovi.</p>

  <p>Práve to miešanie poriadku jestvovania s „prírodným poriadkom“, či skôr prekrytie jedného druhým, spolu s empirizmom akoby doliehalo na myslenie súčasného človeka, ale predovšetkým súčasného inteligenta, a spôsobovalo mu ťažkosti v pochopení katolíckej sexuálnej etiky. V rámci týchto predpokladov nie sú <i>sexus</i>, pohlavie a sexuálny pud iba a výlučne špecifickou oblasťou psychofyziológie človeka. Sexuálny pud má svoju objektívnu veľkosť práve pre toto spojenie s božským stvoriteľským dielom, avšak táto veľkosť v zornom uhle názorov, vyplývajúcich iba z „prírodného poriadku“, takmer zaniká. Sexuálny pud na podklade tohto poriadku je iba súhrnom funkcií, ktoré z prírodného hľadiska nepochybne smerujú k biologickému cieľu, k rozmnožovaniu. Keďže je človek pánom prírody, nemá povinnosť tieto funkcie - hoci umelým spôsobom s použitím zodpovedajúcej techniky - vykonávať takým spôsobom, aký sám považuje za primeraný, aký mu vyhovuje? „Prírodný poriadok“ ako dielo ľudského myslenia, ktoré oddeľuje určité prvky tohoto poriadku od toho, čo reálne jestvuje, má bezprostredne autora v človeku. Stadiaľ možno ľahko preskočiť v etických názoroch k automatizmu. Iná situácia je s „poriadkom prírody“. Ten určuje súhrn kozmických daností, ktoré sú medzi reálne jestvujúcimi bytosťami. Je to poriadok jestvovania a súlad, ktorý je záväzný v jestvovaní, sa opiera o toho, ktorý je jeho ustavičným prameňom, o Boha-Stvoriteľa.<sup><a id="b26" href="footnotes.xhtml#f26">26</a></sup></p>

</body>

</html>