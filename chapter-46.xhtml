<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Panenstvo a panenskosť</title>
</head>

<body>

  <h3 id="toc_2">Panenstvo a panenskosť</h3>

  <p>Monogamické a nerozlučné manželstvo spravodlivo rieši problém spolužitia osôb rozdielneho pohlavia voči Stvoriteľovi. V rámci manželstva si spravodlivosť voči Stvoriteľovi vyžaduje správne spojenie plodnosti s rodičovstvom, lebo bez toho ani muž, ani žena nezachovávajú poriadok prírody, ale ani poriadok osôb, ktorý si vyžaduje opretie ich vzájomného vzťahu o skutočnú lásku. Takto sa spravodlivosť voči Bohu realizuje tým, že rozumné stvorenia uznávajú najvyšší zákon Stvoriteľa v oblasti prírody i v oblasti osoby a podľa neho usmerňujú svoje konanie. Avšak sám pojem „spravodlivosť“ otvára ešte ďalšie perspektívy. Byť spravodlivým znamená dať druhej osobe všetko, čo jej spravodlivo patrí. Boh je Stvoriteľ, čiže je ustavičným zdrojom jestvovania každej stvorenej bytosti. Naproti tomu jestvovanie zasa rozhoduje o všetkom, čím daná bytosť je a čo má v sebe. Všetky osobitosti, vlastnosti, dokonalosti danej bytosti sú tým, čím sú, majú tú hodnotu, ktorú majú vďaka tomu, že táto bytosť jestvuje, že ony jestvujú v nej. Vzhľadom na to siahajú práva Stvoriteľa v stvorení veľmi ďaleko: ono je ako celok vlastníctvom Stvoriteľa a rovnako i to, čo „stvorilo“ samo v sebe, sa opiera o fakt jestvovania - keby nejestvovalo, bola by vlastná tvorivosť stvorenia nemožná. Keď toto všetko človek uváži z pohľadu spravodlivosti voči Stvoriteľovi, vynára sa pred ním takýto záver: ak chcem byť v celom rozsahu spravodlivý voči Bohu - Stvoriteľovi, musím k Nemu zamerať všetko, čo je vo mne, celú moju bytosť, lebo na všetko to má prvoradé právo On. Spravodlivosť si vyžaduje vyrovnanie; možno ju realizovať, ak odovzdá požiadavky <i>usque ad aequalitatem (až po rovnosť)</i>.</p>

  <p>Možnosť dokonalého vyrovnania však vzniká len tam, kde vzniká jednoznačná rovnosť strán, rovnosť osôb. Z tohto hľadiska je úplné realizovanie spravodlivosti voči Stvoriteľovi zo strany človeka nemožné. Stvorenie nikdy nie je schopné vyrovnať dlh voči Stvoriteľovi, lebo Mu nie je roveň. Nemôže sa voči Nemu postaviť ako rovnocenný „partner“ či „kontrahent“.<sup><a id="b79" href="footnotes.xhtml#f79">79</a></sup></p>

  <p>Vzťah k Bohu, vychádzajúci zo samej spravodlivosti, je vo svojom východiskovom postoji neúplný a nedokonalý, lebo realizovanie spravodlivosti vo vzťahu človek - Boh je v podstate nemožné. Kristus poskytol iné riešenie. Vzťah k Bohu nemožno oprieť len o spravodlivosť, človek Mu nemôže dať zo seba všetko tak, aby sa mohol postaviť voči Bohu ako „partner“ alebo ako „kontrahent“, ktorý splatil celý svoj dlh; naproti tomu Mu môže odovzdať seba, pričom opustí ten postoj, ktorý v rámci čistej spravodlivosti poskytuje pocit „dal som všetko“, „nič nedlhujem“. Odovzdanie seba vyrastá z iného koreňa, nie zo samej spravodlivosti, ale z lásky. Kristus učil ľudí náboženstvu opretému o lásku, ktorá uľahčuje cestu od osoby k osobe, od človeka k Bohu (pričom nezabúda na problém povinnosti dlžníka). Súčasne však láska kladie vzťah človeka k Bohu vyššie než sama spravodlivosť, lebo tá nepostupuje celkom v smere k zjednoteniu osôb, kým láska k tomu vlastne smeruje.<sup><a id="b80" href="footnotes.xhtml#f80">80</a></sup></p>

  <p>Na pozadí takto chápaného vzťahu človeka k Bohu dostáva plný význam myšlienka panenstva. Pojem panenstva sa spája s pojmom „panenskosti“, „panenský“ znamená toľko, čo „nedotknutý“ (v tomto význame môžeme hovoriť napríklad o „panenskom“ lese). Osobitné použitie nájde tento pojem vtedy, keď ide o človeka, o ženu alebo o muža. Pojem „panenský človek“ znamená, že človek nie je nikým dotknutý, je zo sexuálneho hľadiska nedotknutý. Panenstvo tu nachádza svoj prejav aj vo fyziologickom ustrojení ženy. Manželské spolužitie ruší telesné panenstvo ženy; vo chvíli, keď sa žena oddá mužovi, prestáva byť „pannou“. Keďže sa manželský vzťah realizuje medzi osobami, má problém panenstva hlbší zmysel, nie iba fyziologický. Osoba ako taká je neodovzdateľná (<i>alteri incommunicabilis</i>), je sama sebe paňou, patrí sebe, a okrem toho iba Stvoriteľovi z toho dôvodu, že je stvorením. Telesná panenskosť je vonkajším prejavom toho, že osoba patrí len sebe a Stvoriteľovi. Keď sa odovzdá druhej osobe, keď sa žena v manželskom spolužití oddá mužovi, vtedy musí mať toto odovzdanie sa plnú hodnotu snubnej lásky. Žena vtedy prestáva byť v telesnom zmysle „pannou“. Keďže je odovzdanie sa vzájomné, tak aj muž prestáva byť „panenským“. Iné je, že toto odovzdanie sa len zo strany ženy býva prežívané ako „oddanie sa“, muž to prežíva skôr ako „vlastnenie“. V každom prípade vychádza manželstvo zo vzájomnej snubnej lásky; bez nej by obojstranné telesné oddanie sa ženy a muža nemalo plné krytie v osobách.</p>

  <p>V rámci vzťahu človeka k Bohu, chápaného ako vzťah lásky, sa môže - ba napokon musí - rozvíjať postoj oddania sa Bohu. Tento postoj je pochopiteľný najmä vtedy, keď má nábožensky založený človek vedomie, že mu Boh božským a nadprirodzeným spôsobom odovzdáva seba (tajomstvo viery, ktoré sa ľuďom stalo známym prostredníctvom zjavenia daného Kristom). Vtedy sa črtá možnosť vzájomnej snubnej lásky: ľudská duša, ktorá je snúbenicou Boha, sa Mu sama výhradne odovzdá. Toto výhradné a úplné odovzdanie sa Bohu je výsledkom duchovného procesu, ktorý prebieha pod vplyvom milosti vo vnútri osoby. Predstavuje podstatu panenstva; panenstvo je snubná láska zameraná voči samému Bohu. Pojem „panenstvo“ poukazuje na úzke spojenie s panenskosťou. Panenskosť ľudskej osoby, ženy či muža, je stav, v ktorom sa nachádza osoba pri úplnom vylúčení pohlavného spolužitia, pri vylúčení manželstva. Lebo osoba, ktorá si úplne a výlučne volí oddanie sa Bohu, spája túto voľbu s panenskosťou, ktorú sa rozhoduje zachovať. Panenskosť osoby znamená, že je sama sebe paňou a že nepatrí nikomu, len Bohu - Stvoriteľovi. Panenstvo ešte silnejšie zvýrazňuje toto odovzdanie sa Bohu: to, čo bolo stavom prírody, sa stáva predmetom vôle, predmetom vedomej voľby a vedomého rozhodnutia.</p>

  <p>Panenstvo je úzko spojené s panenskosťou. Keď sa osobitným spôsobom odovzdá Bohu osoba, ktorá žije v manželstve, alebo taká, ktorá v ňom kedysi žila, ale neskôr ovdovela, to už nenazývame panenstvom, hoci samo odovzdanie sa Bohu môže byť skutkom snubnej lásky analogickým tomu, ktorý tvorí podstatu panenstva. Avšak netreba sa domnievať, že podstata panenstva je len v samej telesnej panenskosti alebo v stave bezženstva. Panenskosť je len z jednej strany dispozíciou k panenstvu, ale z druhej strany je jeho dôsledkom. Možno ostať do konca života v panenskom stave a pritom nikdy nespraviť takéto panenstvo panenskosťou. Na druhej strane však človek, ktorý si vybral panenstvo, zotrvá v ňom tak dlho, kým si zachová panenskosť.</p>

  <p>Taktiež samo bezženstvo, čiže celibát (latinské <i>coelebs</i> - neženatý), nie je to isté, ako je panenstvo. Celibát je len zriekaním sa manželstva, čo môžu diktovať rozličné príčiny či motívy. Manželstva sa zriekajú tie osoby, ktoré sa mienia venovať vedeckej či tvorivej práci, spoločenskej činnosti. Mimo neho sa ho zriekajú aj choré osoby, neschopné manželstva. Okrem toho jestvuje veľmi veľa osôb, ktoré sa vôbec nechceli zrieknuť manželstva, predsa však ostali mimo neho. Osobitným javom je kňazský celibát v katolíckej Cirkvi. Stojí akoby na hranici bezženstva, diktovaného motívmi spoločenskej práce (kňaz je duchovným pastierom, musí žiť a pracovať pre mnohých ľudí, pre celé spoločenstvo, napríklad farské) a panenstva, ktoré vyplýva zo snubnej lásky k Bohu. Kňazský celibát, ktorý je tak úzko spätý s odovzdaním sa veciam Božieho kráľovstva na zemi, predkladá požiadavku, aby ho doplnilo panenstvo, hoci sviatosť kňazstva môžu dostať aj ľudia, ktorí už predtým žili v manželstve.</p>

  <p>Všeobecne jestvuje problém neskoršieho rozvoja tohto duchovného postoja, ktorý predstavuje vnútornú podstatu panenstva, vôle celkového a výhradného oddania sa Bohu - pozdejšieho - to znamená takého, ktorý prichádza vtedy, keď daná osoba už nedisponuje panenskosťou v telesnom zmysle. Často sa stáva aj to, že tento postoj vychádza z vnútorného hľadania uprostred rôznych životných okolností: niekto sa usiluje riešiť problém svojho životného poslania v manželstve, keď však v tomto smere nenachádza riešenie - rezignuje. Samotná rezignácia na manželstvo je však riešením len v negatívnom význame. V človeku je potreba snubnej lásky, potreba odovzdať sa druhej osobe. Čisto negatívnu skutočnosť nenájdenia takej osoby možno svojím spôsobom chápať ako smerovku: jestvuje predsa možnosť oddať sa samému Bohu. Nie bezvýznamnou tu je psychologická ťažkosť, ktorá sa vtedy vynára: možno oddať Bohu to, čo „sa nepodarilo“ oddať človeku? Je to ťažkosť natoľko psychologická, že manželstvo, ale najmä panenstvo, ktoré sa viažu na snubnú lásku, musia byť v presvedčení väčšiny ľudí plodom „prvej lásky“, teda prvej voľby. Aby sme mohli prijať možnosť „druhého panenstva“, musíme pamätať na to, že ľudský život môže a musí byť <i>hľadaním cesty k Bohu</i>, cesty čoraz lepšej a čoraz bližšej.</p>

  <p>Podľa učenia Krista a Cirkvi je panenstvo práve takou cestou. Človek, ktorý si zvolil panenstvo, volí si samého Boha, to však neznamená, že voľbou manželstva si nevolí Boha, ale len človeka. Manželstvo a s ním spojená snubná láska k človeku, oddanie sa druhej ľudskej osobe, rieši problém len v rozsahu pozemského života a dočasnosti. Samo zjednotenie osoby s osobou sa vtedy realizuje telesne a sexuálne - súhlasne s telesnou prirodzenosťou človeka a s prirodzeným usmerňovaním sexuálneho pudu. Rovnako sama potreba odovzdania sa osobe je hlbšia ako sexuálny pud a predovšetkým je spätá s duchovnou prirodzenosťou osoby. Nie sexuálnosť vyvoláva v žene a v mužovi potrebu vzájomného odovzdania sa, ale práve naopak - potreba odovzdať sa, ktorá drieme v každej osobe, sa otvára v podmienkach telesného jestvovania a na podklade sexuálneho pudu telesným a sexuálnym zjednotením muža a ženy v manželstve. Ale sama potreba snubnej lásky, potreba odovzdania sa osobe a zjednotenia sa s ňou je hlbšia, spojená s jej duchovným bytím. Ona nenachádza v zjednotení so samým človekom konečné a úplné uspokojenie. Manželstvo chápané v perspektíve večného jestvovania osoby je len istou skúškou riešenia problému zjednotenia sa s osobou cez lásku. Je skutočnosťou, že väčšina ľudí si volí práve túto skúšku.</p>

  <p>Panenstvo chápané v perspektíve večného jestvovania osoby je iným pokusom riešiť tento problém. Výraznejšie než manželstvo ide v ústrety konečnému zjednoteniu s osobným Bohom prostredníctvom lásky, v istom zmysle ju uprednostňuje v podmienkach dočasnej a telesnej existencie ľudskej osoby. A v tom je vysoká hodnota panenstva. Nemožno ju vidieť len v negatívnej skutočnosti, teda vo vzdaní sa manželstva a rodinného života. Veľmi často sa tým deformuje podstata panenstva, keď sa považuje za riešenie nanútené človeku osudom, za údel sklamaných ľudí a neschopných manželského a rodinného života. Vlastnú hodnotu panenstva však neurčuje, ako si mnohí často myslia, iba prevaha duchovných hodnôt nad telesnými. V takomto chápaní by sa manželský život rovnal voľbe tých druhých, v každom prípade by mali v manželstve prevahu, ale panenstvo by slúžilo na zvýraznenie prvenstva ducha pred telom a pred hmotou. Pritom však ľahko možno pomiešať istý prvok pravdy s manichejským protikladom ducha a hmoty. Manželstvo vôbec nie je len „vecou tela“. Ak má mať plnú hodnotu, musí spočívať, podobne ako panenstvo či celibát, na jasnom zmobilizovaní duchovnej energie človeka.</p>

  <p>Ak ide o väčšiu či menšiu „ľahkosť“ manželstva alebo panenstva, nie tu treba hľadať vlastné kritérium pre poznanie hodnoty jedného a druhého. Keď to posudzujeme všeobecne, manželstvo je pre človeka „ľahšie“ než panenstvo, zdá sa byť výraznejšie prítomné na ceste jeho prirodzeného rozvoja, kým panenstvo je čímsi výnimočným. Nepochybne sú však aj také okamihy, keď je ľahšie žiť v panenstve než v manželstve. Keď vezmeme do úvahy len sexuálnu stránku života: panenstvo od počiatku človeka odďaľuje od pohlavného života, manželstvo ho k nemu vedie, ale pri tom vovádzaní vytvára istý návyk a vznik potreby. Preto ťažkosti človeka, ktorý musí v manželstve podstupovať zdržanlivosť (hoci občasnú), môžu byť výrazne väčšie než toho, ktorý si od počiatku odoprel pohlavný život. Ak sú také okamihy, keď je ľahšie človeku žiť v panenstve než v manželstve, tak určite jestvujú tiež ľudia, ktorým je ľahšie žiť v panenstve než iným, ale ťažšie by im bolo žiť v manželstve - tak ako na druhej strane sú ľudia, ktorí majú skôr dispozíciu pre manželský život, ale napriek týmto dispozíciám sa rozhodli pre panenstvo. Je pravda, že dispozície a protidispozície v konečnom dôsledku samy nerozhodujú. Človek do hĺbky zaujatý duchovnými motívmi môže zo seba neraz vydobyť dokonca taký životný postoj, pre ktorý nemá výrazné prirodzené dispozície a časom nadobudol protidispozície (napríklad osobnosť sv. Augustína či Charlesa de Foucolda).</p>

  <p>A preto o hodnote panenstva treba uvažovať skôr z iného hľadiska než z toho, ktoré má na zreteli prvenstvo ducha pred telom a pred hmotou. Hodnota panenstva, pravdaže, jeho prednosť pred manželstvom, ktorá je významne zvýraznená v Evanjeliu v Liste Korinťanom (1 Kor 7) a stále udržiavaná v učení Cirkvi spočíva v tom, že panenstvo plní výnimočne dôležitú funkciu v uskutočňovaní Božieho kráľovstva na zemi. Božie kráľovstvo sama zemi uskutočňuje tým, že sa jednotliví ľudia pripravujú, že dozrievajú do večného zjednotenia s Bohom. V tomto zjednotení dosahuje objektívny vývoj ľudskej osoby svoj vrchol. Panenstvo - ako oddanie sa ľudskej osoby samému Bohu vyplývajúce zo snubnej lásky - ide výrazne v ústrety tomu večnému zjednoteniu s Bohom a ukazuje cestu k nemu.</p>

</body>

</html>