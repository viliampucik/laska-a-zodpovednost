<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Láska ako žičlivosť</title>
  <link href="main.css" rel="stylesheet" type="text/css"/>
</head>

<body>

  <h3 id="toc_5">Láska ako žičlivosť</h3>

  <p>Na tomto mieste treba podčiarknuť, že láska je najplnšou realizáciou možností, ktoré sú v človeku. Osobe vlastná potenciálnosť (od latinského <i>potentia</i> - moc, sila, vláda) sa najplnšie aktualizuje láskou (slovo „aktualizuje sa“ je od latinského <i>actus</i> - skutok, čin, dokonalosť). Osoba nachádza v láske najväčšiu plnosť svojho jestvovania, objektívnej existencie. Láska je takým konaním, takým skutkom, ktorý najplnšie rozvíja jestvovanie osoby. Musí to byť, samozrejme, pravdivá láska. Čo znamená pravdivá láska? To znamená taká, v ktorej sa realizuje pravdivá podstata lásky, ktorá sa obracia k pravdivému (nielen k zdanlivému) dobru, a to pravdivým spôsobom, čiže takým, ktorý zodpovedá jeho prirodzenosti. Toto treba použiť aj pri láske medzi mužom a ženou. A v tejto oblasti pravdivá láska zdokonaľuje bytie osoby a rozvíja jej existenciu. Falošná láska však vyvoláva priam opačné skutky. Falošná láska je taká, ktorá sa alebo obracia k zdanlivému dobru, alebo - čo býva častejšie - sa celá obracia k akémusi pravdivému dobru, ale spôsobom, ktorý nezodpovedá jeho prirodzenosti, ktorý je protirečivý. Takou býva neraz aj láska medzi mužom a ženou buď vo svojich predpokladoch, alebo - dokonca napriek dobrým (zdanlivo) úmyslom - v svojich jednotlivých prejavoch, v svojej realizácii. Falošná láska je však zlou láskou. Zlá - a v každom prípade neúplná - by bola aj láska ženy a muža, ak by nepresahovala žiadostivosť. Ale ani sama žiadostivá láska celkom nevyčerpáva podstatu lásky medzi osobami. Nestačí si len želať osobu ako dobro pre seba, treba si okrem toho - a predovšetkým - želať aj jej dobro. Tento naskrze altruistický obrat vôle a citov sa nazýva v jazyku sv. Tomáša Akvinského (1225?-1274) <i>amor benevolentiae</i> alebo jednoducho benevolentia, čomu v našom jazyku, napokon nie dosť vhodne, zodpovedá pojem žičlivosť. Láska osoby k osobe musí byť žičlivá, ináč nebude skutočná. Navyše - nebude vôbec láskou, bude len egoizmom. V prirodzenosti lásky sa protiklad nielenže nevyskytuje, ale dokonca jestvuje spojenie medzi požiadaním a žičlivosťou. Povedzme, že <i>y</i> chce <i>x</i> ako dobro pre seba. V takom prípade však musí chcieť, aby <i>x</i> bolo dobrom, lebo bez toho nemôže byť dobrom pre neho. Takto sa prejavuje spojenie medzi požiadaním a žičlivosťou.</p>

  <p>Avšak sama žičlivosť nespočíva v takej konfigurácii chcení <i>- y</i> chce, aby <i>x</i> bolo dobrom, a to natoľko plným, aby vzápätí bolo väčšmi dobrom pre neho. <i>Žičlivosť sa</i> odvracia od akejkoľvek ziskuchtivosti, ktorej prvky sa výrazne nachádzajú aj v láske požiadania. Žičlivosť je vlastne nezištnosť v láske: „Neželám si ťa ako dobro“, ale „želám si tvoje dobro“, „želám si to, čo je dobrom pre teba“ - žičlivá osoba si to želá bez akejkoľvek myšlienky na seba, bez akéhokoľvek ohľadu na seba. Preto žičlivá láska - <i>amor benevolentiae</i> - je láskou v jednoduchšom význame než láska požiadania. Je najčistejšou láskou. Žičlivosťou sa najväčšmi približujeme k tomu, čo určuje „čistú podstatu“ lásky. Práve taká láska najväčšmi zdokonalí svoj podmet a súčasne najplnšie rozvíja jeho jestvovanie ako jestvovanie osoby, ku ktorej sa obracia.</p>

  <p>Láska muža k žene a jej k nemu nemôže byť láskou požiadania, ale musí smerovať k plnosti žičlivosti - <i>benevolentii</i>. K tomu musí smerovať v každom stave a v každom prejave ich spolujestvovania a vzájomného obcovania. V osobitnej miere však musí k tomu smerovať v manželstve, kde sa najvýraznejšie prejavuje nielen láska požiadania, ale súčasne sa najvýraznejšie ohlasuje aj samo požiadanie. V tom spočíva svojské bohatstvo manželskej lásky, ale spočíva v tom aj svojská ťažkosť. Netreba to tajiť ani skrývať. Skutočná láska žičlivosti môže ísť totiž ruka v ruke s láskou požiadania, ba dokonca so samým požiadaním, bolo by to napokon nezmajorizovalo všetko ostatné, čo je v láske muža a ženy, alebo čo sa nestalo jej výlučnou podstatou a výlučným významom.</p>

</body>

</html>