<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Kritika utilitarizmu</title>
</head>

<body>

  <h3 id="toc_1">Kritika utilitarizmu<sup><a id="b18" href="footnotes.xhtml#f18">18</a></sup></h3>

  <p>Na základe doterajších úvah sa kritika utilitarizmu načrtáva ako určitá teoretická koncepcia v etike a tiež aj ako praktický program konania. K tejto kritike sa musíme často vracať, lebo utilitarizmus je významnou vlastnosťou mentality a životného postoja súčasného človeka. Je však ťažké pripisovať túto mentalitu a tento postoj iba novovekému človeku; utilitarizmus totiž predstavuje akoby odveké riečište, ktorým má tendenciu tiecť život jednotlivcov i ľudských spoločenstiev - avšak v novoveku je to vedomý utilitarizmus, sformovaný so zreteľom na jeho filozofické zásady a vedecky spresnený.</p>

  <p>Samotný názov sa spája s latinským slovesom <i>uti</i> (užívať, využívať) a s prídavným menom <i>utilis</i> (užitočný). V súlade s takýmto slovným koreňom utilitarizmus v celom konaní človeka zdôrazňuje užitočnosť. Užitočné je to, čo prináša príjemnosť a vylučuje nepríjemnosť, lebo príjemnosť určuje skutočný symptóm šťastia človeka. Byť šťastným znamená podľa zásad utilitarizmu toľko, ako žiť príjemne. Vieme, že sama príjemnosť dostáva rozličné podoby a odtiene. Nie je potrebné, aby sme uznávali iba jednu oblasť príjemností - duchovno a zmyslovosť, telesnosť, materiálnosť zanedbávali. Pre utilitaristu je dôležitá príjemnosť ako taká, lebo jeho náhľad na človeka neodhaľuje v ňom výraznú zložitosť hmoty a ducha ako dvoch spoločníkov vytvárajúcich jedno osobné bytie, ktoré za svoju špecifickosť vďačí práve duchovnej duši. Pre utilitaristu je človek podmetom obdareným schopnosťou myslenia a citlivosťou. Citlivosť ho robí žiadostivým na príjemnosti a prikazuje mu odstraňovať nepríjemnosti. Avšak schopnosť myslenia - čiže rozum - je človeku daná na to, aby si svojím konaním zabezpečil možné maximum príjemností pri možnom minime nepríjemností. Zásadu maximalizácie príjemností pri súčasnej minimalizácii nepríjemností považuje utilitarista za hlavnú normu ľudskej morálky a dodáva, že sa musí používať nielen jednotlivo, egoisticky, ale hromadne, spoločne. Vo svojej konečnej formulácii teda <i>princíp užitočnosti (principium utilitatis)</i> hlása maximum príjemností <i>pre čo najväčší počet ľudí</i>, samozrejme, pri súčasnom minime nepríjemností.</p>

  <p>Na prvý pohľad vyzerá tento princíp ako správny, spravodlivý a lákavý. Je ťažké predstaviť si, aby ľudia konali ináč, aby chceli nachádzať v živote jednotlivca či spoločenstva viac nepríjemností než príjemností. Predsa však hlbší rozbor musí odhaliť slabosť a povrchnosť tohto spôsobu myslenia a tohto princípu normovania ľudských skutkov. Podstatný omyl spočíva v uznávaní samej príjemnosti za jediné alebo za najväčšie dobro, ktorému musí byť podriadené všetko v konaní človeka i ľudskej spoločnosti. V skutočnosti sama príjemnosť nie je jediným dobrom, nie je ani skutočným cieľom konania človeka, ako to ešte budeme môcť potvrdiť v ďalších častiach tejto práce. Príjemnosť je vo svojej podstate čímsi vedľajším, čiastkovým, čímsi, čo sa môže prejaviť pri konaní. Organizovanie konania so zreteľom na príjemnosti ako na výlučný a najvyšší cieľ sa nezhoduje so štruktúrou ľudských skutkov. Môžeme chcieť alebo konať niečo, s čím sa spája príjemnosť, môžeme však aj nechcieť alebo nekonať niečo také, s čím je spojená nepríjemnosť. Môžeme to dokonca chcieť alebo nechcieť, robiť alebo to nerobiť vzhľadom na tú príjemnosť či nepríjemnosť. To všetko je pravda. Nesmiem však s touto príjemnosťou zaobchádzať (ako s kontrastom nepríjemnosti) ako s jedinou normou konania, tým viac ako s princípom, na základe ktorého sa rozhodujeme, čo je v našich skutkoch alebo v skutkoch nejakej inej osoby morálne, dobré a čo je v nich zlé. Vieme predsa, že neraz to, čo je naozaj dobré, to, čo nám prikazuje morálka a svedomie, sa spája práve s určitou nepríjemnosťou a vyžaduje si odriecť nejakú príjemnosť. Napokon táto nepríjemnosť, tak ako aj príjemnosť, ktorej sa v určitom prípade zriekame, nie je niečím definitívnym pre naše rozumné počínanie. Okrem toho vôbec nie je niečím najvýznamnejším. Príjemnosť a nepríjemnosť sa vždy spája s konkrétnym skutkom, a preto ich nemožno určiť, tým skôr naplánovať, či dokonca - ako to chcú utilitaristi - vyrátať. Príjemnosť je, pravdaže, čímsi v istom zmysle nepostihnuteľným.</p>

  <p>Dalo by sa poukázať na veľa ťažkostí a neporozumení, ktoré v sebe skrýva utilitarizmus, a to tak v teórii, ako aj v praxi. Necháme však bokom všetky ostatné, aby sme obrátili našu pozornosť len na jednu, a to predovšetkým na tú, na ktorú zameral svoju pozornosť taký odhodlaný protivník utilitarizmu, akým bol Immanuel Kant, Jeho meno sme spomenuli v spojení s morálnym imperatívom. I. Kant v ňom požadoval, aby osoba nikdy nebola prostriedkom na dosiahnutie cieľa, ale vždy iba cieľom v našom konaní. Táto požiadavka odkrýva jednu z najslabších stránok utilitarizmu - ak je jediným nenahraditeľným dobrom i cieľom človeka príjemnosť, ak tá určuje základnú morálnu normu v ľudskom konaní, tak sa principiálne musí so všetkým v tomto konaní zaobchádzať ako s prostriedkom na dosiahnutie toho dobra a cieľa. A teda každá ľudská osoba musí vystupovať v tejto úlohe. Ak prijmem predpoklady utilitarizmu, musím sa na seba samého pozerať ako na podmet, ktorý chce mať čo najviac skúseností a zážitkov s pozitívnym emocionálno-afektívnym nábojom, ale súčasne aj ako na predmet, ktorý možno použiť na vyvolanie týchto skúseností a zážitkov. Avšak na každú osobu okrem seba sa musím pozerať z rovnakého hľadiska, lebo ona je prostriedkom na dosiahnutie maximálnej príjemnosti.</p>

  <p>V tejto forme utilitaristická mentalita a postoj sa v rozličných oblastiach života a ľudského spolužitia musia stať záťažou, zdá sa však, že najviac ohrozujú práve sexuálnu oblasť. Skutočné nebezpečenstvo spočíva v tom, že pri utilitaristických postojoch nevidno, ako môže byť spolužitie a vzťah osôb rozdielneho pohlavia kladené na rovinu skutočnej lásky, a dokonca oslobodzované cez lásku aj od užívania osoby (rovnako v druhom ako aj v prvom význame slova „užívať“), i od zaobchádzania s ňou ako s prostriedkom na dosiahnutie cieľa. Utilitarizmus sa zdá byť programom konzekventného egoizmu bez akýchkoľvek možností prechodu k autentickému altruizmu. Ak sa aj vo vyhláseniach predstaviteľov tohto názoru stretávame so zásadou - maximum príjemnosti („šťastia“) pre čo najväčší počet osôb, tento princíp skrýva v sebe hlboký vnútorný protiklad. Príjemnosť je vo svojej podstate len aktuálnym dobrom a len pre daný podmet, nie je dobrom nad-podmetovým, transsubjektívnym. Ako dlho je totiž toto dobro uznávané za celkový základ morálnej normy, tak dlho nemôže byť reč o akomsi vychádzaní mimo toho, čo je iba <i>pre mňa dobre</i>.</p>

  <p>Môžeme to doplniť len fikciou, zdaním altruizmu. Ak sa totiž pri predpoklade, že príjemnosť je jediným dobrom, usilujem o maximum príjemnosti aj pre niekoho iného - nie iba pre seba samého, čo by už bolo výrazným egoizmom - vtedy hodnotím túto príjemnosť inej osoby len podľa svojej vlastnej príjemnosti. Prináša mi príjemnosť to, že niekto druhý okúsil príjemnosť. Ak mi však tento postoj neprináša príjemnosť alebo to nevyplynie z môjho „účtu šťastia“ (termín, ktorý veľmi často používajú utilitaristi), vtedy prestane byť táto príjemnosť inej osoby pre mňa niečím záväzným, niečím dobrým, ba môže sa stať niečím zlým. Vtedy sa budem - v súhlase s princípmi utilitarizmu - usilovať odstrániť túto cudziu príjemnosť, lebo sa s ňou nespája moja vlastná príjemnosť, ale dokonca mi vtedy bude cudzia príjemnosť ľahostajná a nebudem sa o ňu ani usilovať. Zreteľne to vidno vtedy, ak pri predpokladoch utilitarizmu subjektívny postoj v chápaní dobra (dobro - príjemnosť) vedie priamou cestou - možno ani nie programovo - k egoizmu. Jediné východisko z toho egoizmu je v uznaní nielen čisto subjektívneho dobra, ale aj objektívneho dobra, ktoré rovnako môže zjednocovať osoby - a vtedy dostáva znaky spoločného dobra. Toto spoločné objektívne dobro je základom lásky osôb, ktoré si spolu vyberajú spoločné dobro a súčasne sa mu i podriaďujú. Vďaka tomu sa navzájom spájajú skutočným objektívnym putom lásky, ktoré im umožňuje oslobodiť sa od subjektivizmu a v ňom nevyhnutne ukrytého egoizmu.<sup><a id="b19" href="footnotes.xhtml#f19">19</a></sup> <i>Láska je zjednotením osôb</i>.</p>

  <p>Voči takému chápaniu môže (a musí) konzekventný utilitarizmus postaviť len harmonizáciu egoizmov, navyše, ako sme videli, pochybnú; z egoizmu - podľa jeho predpokladov - niet východiska. Možno jednotlivé egoizmy zharmonizovať? Možno napríklad zharmonizovať v sexuálnej oblasti egoizmus ženy a muža? S istotou to možno robiť podľa zásady „maximum príjemnosti pre každú z oboch osôb“, ale realizovanie tejto zásady nás napriek všetkému nikdy nevyvedie z egoizmu. Egoizmus ostane v tejto harmonizácii naďalej egoizmom, hoci ženský a mužský egoizmus bude navzájom prospešný a navzájom osožný. V okamihu, keď sa táto prospešnosť a osožnosť skončí, neostane už z harmónie nič. Vtedy je láska ničím v osobách a ničím medzi nimi, nie je objektívnou skutočnosťou, chýba jej objektívne dobro, ktoré ju určuje. „Láska“ v tomto chápaní je spojením egoizmov, ktoré sú vytvorené tak, že sa jeden druhému neodkrývajú ako niečo nepríjemné, protiviace sa obojstrannej príjemnosti. Takéto chápanie lásky treba starostlivo skrývať, aby sa neodhalilo to, čo sa pod ním naozaj ukrýva - egoizmus, a to egoizmus najpažravejší, využívajúci druhú osobu pre seba, pre vlastné „maximum príjemnosti“. Ale vtedy osoba je a ostáva iba prostriedkom na dosiahnutie cieľa, ako o tom správne uvažoval vo svojej kritike utilitarizmu I. Kant.</p>

  <p>Namiesto lásky, ktorá je prítomná v rozličných osobách, napríklad v konkrétnom mužovi <i>X</i> a v konkrétnej žene <i>Y</i>, im umožňuje vyjsť z postoja obojstranného a vzájomného užívania ako prostriedkov na dosiahnutie subjektívneho cieľa, utilitarizmus vsúva do ich vzájomného vzťahu protikladný paradox - každá z osôb, tak <i>Y</i>, ako aj <i>X</i>, sa principiálne nasmeruje na zabezpečenie vlastného egoizmu a súčasne súhlasí s tým, aby slúžila egoizmu druhej osoby preto, že jej to dáva príležitosť na uspokojenie vlastného egoizmu, ale tiež len natoľko, nakoľko poskytuje túto príležitosť. Táto paradoxná zostava vzťahov medzi <i>Y</i> a <i>X</i>, ktorá nie je iba možnou zostavou, ale ktorá pri realizovaní utilitaristickej mentality a utilitaristického postoja sa musí stať skutočnosťou, spôsobuje, že osoba sa tu skutočne dostáva do úlohy prostriedku, nástroja. Je v tom logicky nevyhnutná a prenikavá nutnosť: musím považovať seba samého za prostriedok a nástroj, keďže tým istým spôsobom zaobchádzam s druhým vzhľadom na seba. Je to akoby odvrátená strana príkazu lásky.</p>

</body>

</html>