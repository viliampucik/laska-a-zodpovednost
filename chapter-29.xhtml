<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Zaangažovanie slobody</title>
</head>

<body>

  <h3 id="toc_5">Zaangažovanie slobody</h3>

  <p>Iba pravda o osobe umožňuje skutočné zaangažovanie slobody vo vzťahu k tej osobe. Láska spočíva na zaangažovaní sa slobody, pretože ona je darovaním seba a darovať sa znamená: ohraničiť svoju slobodu vzhľadnom na druhého. Ohraničiť vlastnú slobodu by bolo niečím negatívnym a nepríjemným, ale láska spôsobuje, že ono je niečím pozitívnym, radostným a tvorivým. Sloboda je pre lásku. Sloboda nepoužívaná a nevyčerpávaná láskou sa stáva niečím negatívnym, dáva človeku pocit prázdnoty a nenaplnenosti. Láska angažuje slobodu a napĺňa ju tým, po čom vôľa prirodzene túži - napĺňa ju dobrom. Túžiť po dobre a sloboda je vlastnosťou vôle, a preto sloboda je potrebná pre lásku, jej prostredníctvom sa človek najviac zúčastňuje na dobre. To je dôvod pre prvenstvo vôle v morálnom poriadku, v hierarchii cností a tiež v hierarchii zdravých túžob človeka. Človek túži po láske viac než po slobode - sloboda je prostriedkom a láska cieľom. Človek však túži po láske pravdivej, lebo iba keď sa opiera o pravdu, môže opravdivo zaangažovať vôľu. Vôľa je slobodná a súčasne „musí“ hľadať dobro, ktoré zodpovedá jej prirodzenosti, je slobodná v hľadaní a výbere, ale nie je slobodná od samej potreby hľadania a voľby.</p>

  <p>Avšak vôľa neznáša, aby sa jej vnucoval predmet ako dobro. Sama si chce vybrať a sama potvrdiť, voľba je totiž vždy potvrdením hodnoty predmetu, ktorý sa vyberá. Tak muž, ktorý si vyberá ženu, potvrdzuje tým jej hodnotu - ide o to, aby potvrdzoval hodnotu samotnej osoby a nie iba „sexuálnu“ hodnotu. Sexuálna hodnota sa napokon sama nanucuje, hodnota osoby namiesto toho čaká na potvrdenie a na voľbu. A preto vo vôli človeka, ktorý ešte nepodľahol náruživostiam, ale zachoval si vnútornú sviežosť, sa odohráva zvyčajne akýsi zápas medzi pudom a slobodou. Pud sa snaží vnútiť svoj predmet a svoj cieľ, usiluje sa vytvoriť vnútorný fakt uskutočnený v človeku. Slovo „pud“ tu používame nie v jeho vlastnom a plnom význame, ako bol interpretovaný v predchádzajúcej kapitole, lež vo význame čiastkovom - ide iba o určité prejavy sexuálneho pudu, vďaka ktorým sexuálna hodnota sa zmocňuje zmyslovosti a citovosti človeka a tým zaangažuje vôľu. Keď vôľa podlieha zmyslovej príťažlivosti, vtedy začína túžiť po danej osobe. Cit odníma túžbe jej telesný a konzumný charakter a robí ju viac túžbou po „človeku druhého pohlavia“. Ak vôľa podlieha iba tomu, za čím idú zmysly, po čom lipne cit, potiaľ neprichádza k slovu to, čo je vlastnou tvorivou úlohou v láske.</p>

  <p>Vôľa miluje iba vtedy, keď človek vedome angažuje svoju slobodu vzhľadom na druhého človeka ako osobu, ktorej hodnotu plne uznáva a potvrdzuje. Takéto zaangažovanie nespočíva predovšetkým na túžbe po tom človeku. Vôľa je tvorivou schopnosťou dávať zo seba dobro a nielen si prisvojovať dobro, ktoré už jestvuje. Láska vôle sa vyjadruje predovšetkým v túžbe po dobre milovanej osoby. Túžba po samotnej osobe pre seba nevyjadruje ešte tvorivú potenciálnosť vôle, nie je ani láskou v celom pozitívnom význame tohto slova. Vôľa z prirodzenosti chce dobro, a to dobro bez hraníc, čiže šťastie. V túžbe po ňom hľadá osobu a túži po nej pre seba ako po tom konkrétnom dobre, ktoré môže to šťastie priniesť. Tak <i>x</i> túži po <i>y</i> a <i>y</i> túži po <i>x</i> - a na tom spočíva žiadostivá láska. Zmysly a city pomáhajú v tejto láske. Ale láska, ktorej pomáhajú zmysly a city, vytvára akoby základný predpoklad na to, aby vôľa, ktorej prirodzené túžby idú v smere dobra bez hraníc, čiže šťastia, začala chcieť toto dobro nielen pre svoj vlastný podmet, ale pre druhú osobu, pre tú, ktorá vytvára - opierajúc sa o zmysly a city - predmet žiadostivosti. Aj tu sa vlastne načrtáva ono napätie medzi dynamikou pudu a dynamikou vôle. Pud spôsobuje, že vôľa sa dožaduje a túži po osobe vzhľadom na jej sexuálnu hodnotu, avšak vôľa nezostáva pri tomto. Je slobodnou, čiže schopnou toho, aby túžila po všetkom vo vzťahu k úplnému dobru, k dobru bez hraníc - šťastiu. A vlastne túto schopnosť, túto svoju prirodzenú šľachetnú potenciálnosť angažuje vo vzťahu k tej osobe. Túži po jej úplnom dobre, po dobre bez hraníc, po šťastí - a tým vyvažuje či vykupuje vnútorne to, že ju samu, osobu „druhého pohlavia“, chce pre seba.<sup><a id="b37" href="footnotes.xhtml#f37">37</a></sup> Vôľa nielen bojuje s pudom, ale súčasne v rámci snubnej lásky sa ujíma toho, čo tvorí jeho prirodzený cieľ. Pud je totiž zameraný na jestvovanie ľudstva, čo konkrétne vždy označuje jestvovanie novej osoby, dieťaťa - ako ovocia lásky muža a ženy v manželstve. Vôľa sa zameriava na tento cieľ prostredníctvom jeho vedomej realizácie a usiluje sa ešte rozšíriť tú tvorivú snahu, ktorá jej je vlastná.</p>

  <p>Pravdivá láska čerpajúc z prirodzenej dynamiky vôle sa snaží vniesť črtu zásadnej nezištnosti do vzťahu ženy a muža, aby oslobodila lásku od zamerania na užívanie (v prvom i druhom význame slova „užívať“). A na tom tiež spočíva to, čo sme tu nazvali zápasom medzi láskou a pudom. Pud chce predovšetkým brať. Poslúžiť si druhou osobou, láska namiesto toho chce dávať, tvorí dobro, obšťastňovať. Opäť vidno, ako veľmi musí byť snubná láska preniknutá tým, čo vytvára podstatu priazne. V chcení dobra „bez hraníc“ pre druhé „ja“ je totiž vždy obsiahnutý v zárodku celý tvorivý impulz pravdivej lásky, impulz k tomu, aby sme obdarovali dobrom tie osoby, ktoré milujeme, aby sme ich robili šťastnými.<sup><a id="b38" href="footnotes.xhtml#f38">38</a></sup></p>

  <p>Je to akási „božská“ črta lásky. Skutočne, keď <i>y</i> chce pre <i>x</i> dobro „bez hraníc“, vtedy chce pre ňu vlastne Boha: On jediný je objektívnou plnosťou dobra a On jedine môže každého človeka naplniť takouto plnosťou. Láska k človeku je prostredníctvom vzťahu k šťastiu, čiže k plnosti dobra najbližšie k Bohu. Iné je, že táto „plnosť dobra“ a tiež i „šťastie“ nebývajú vždy chápané jednoznačne týmto spôsobom. „Chcem šťastie pre teba“, to znamená: chcem to, čo ťa obšťastní, ale nejdem do konkrétností (hneď), čo to znamená. Iba ľudia hlbokej viery si hovoria celkom výrazne: „Je to Boh.“ Iní nevyjadrujú túto myšlienku, akoby ponechávali túto „pozíciu“ na domyslenie milovanej osobe: je to to, čo chceš ty sám (ty sama), v čom vidíš plnosť dobra pre seba. Celá energia lásky sa však sústreďuje predovšetkým na to, že „ja“ to úprimne pre teba chcem.<sup><a id="b39" href="footnotes.xhtml#f39">39</a></sup></p>

  <p>Veľká morálna sila pravdivej lásky spočíva v tej túžbe po šťastí, čiže po pravdivom dobre pre druhú osobu. Vďaka tomu je láska schopná obrodiť človeka - dáva mu pocit vnútorného bohatstva, vnútornej plodnosti a tvorivosti: som schopný chcieť dobro pre druhú osobu, a teda som vo všeobecnosti schopný chcieť dobro. Pravdivá láska ma núti k tomu, aby som veril vo vlastné duchovné sily. Dokonca vtedy, keď som „zlý“, pravdivá láska - ak sa vo mne vzbudzuje - mi káže hľadať pravdivé dobro vzhľadom na tú osobu, na ktorú sa zameriava. Týmto spôsobom potvrdenie hodnoty druhej osoby nachádza hlbokú odozvu v potvrdení hodnoty vlastnej osoby, veď predsa vzhľadom na samu sexuálnu hodnotu sa budí v danom podmete potreba túžiť po šťastí druhého „ja“. Keď láska dosahuje svoje plné rozmery, vtedy vnáša nielen tú výraznú osobnú „atmosféru“, ale tiež pocit „absolútna“, stretnutia s tým, čo je absolútne a definitívne. Láska je určite najvyššou morálnou hodnotou, lebo ide aj o schopnosť prenesenia rozmerov lásky do bežných záležitostí každodenného života. A tam vzniká problém výchovy lásky.</p>

</body>

</html>