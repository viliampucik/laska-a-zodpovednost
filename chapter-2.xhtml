<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Prvý význam slova „užívať“</title>
  <link href="main.css" rel="stylesheet" type="text/css"/>
</head>

<body>

  <h3>Prvý význam slova „užívať“</h3>

  <p>Práve preto musíme od základu rozobrať slovo „užívať“. Znamená určitý objektívny spôsob konania. Užívať, to znamená použiť nejaký predmet konania ako prostriedok na dosiahnutie cieľa, konkrétne toho, ku ktorému smeruje konajúci podmet. Cieľom je vždy to, na čo sa zameriavame pri konaní. Cieľ vyvoláva aj jestvovanie prostriedkov (prostriedkami nazývame tie predmety, na ktoré sa upriamuje naše konanie so zreteľom na cieľ, ktorý chceme dosiahnuť). Z prirodzenosti veci je teda prostriedok podriadený cieľu, ale súčasne je do určitej miery podriadený aj tomu, kto koná. Nemôže byť ináč, lebo ten, kto koná, používa prostriedky pre svoj cieľ - samotný výraz vyvoláva vedľajší a akoby „služobný“ vzťah k prostriedku so zreteľom na konajúci podmet - prostriedok slúži cieľu aj podmetu.</p>

  <p>Zdá sa teda, že nemožno pochybovať o tom, že v takom vzťahu k človeku - osobe môžu a musia byť rozličné veci, skutočnosti, ktoré sú iba jedincami, čiže jednotkami vo svojom druhu. Človek vo svojom rozličnom konaní používa celý stvorený svet, využíva jeho bohatstvo na dosiahnutie cieľov, ktoré si sám vytyčuje, lebo len on im rozumie. Takýto vzťah človeka k mŕtvej prírode, ktorej bohatstvo znamená tak veľa pre hospodársky život, či k živej prírode, ktorej energiu a hodnoty si človek prisvojuje, nevyvoláva zásadné pochybnosti. Od rozumnej ľudskej bytosti sa vyžaduje len to, aby tieto prírodné bohatstvá neničila a aby ich nepremárnila, ale aby ich využívala v ta<i>kej miere</i>, ktorá človeku nesťaží osobný rozvoj, ale ľudskému spoločenstvu zabezpečí spravodlivé a harmonické spolužitie. Osobitne vtedy, keď ide o vzťah k živočíchom, tvorom obdarených citom, citlivých na bolesť, žiada sa od človeka, aby využívanie týchto tvorov nebolo nikdy spojené s trápením alebo s fyzickým trýznením.<sup><a id="b7" href="footnotes.xhtml#f7">7</a></sup></p>

  <p>To všetko sú jednoduché a ľahko zrozumiteľné zásady pre každého normálneho človeka. Problém sa začína vtedy, keď ide o vzťah k inému človeku, k inej ľudskej osobe. Je dovolené používať osobu ako prostriedok na dosiahnutie cieľa a užívať ju takýmto spôsobom? Touto otázkou postavený problém má veľmi široký rozsah, dostáva sa do mnohých oblastí života a ľudského spolužitia. Ako príklad spomeňme také prípady, akými je organizácia práce v nejakej továrni, vzťah veliteľa k vojakovi v armáde alebo aj vzťah rodičov k dieťaťu v rodine. Či nepoužíva zamestnávateľ robotníka, čiže ľudskú osobu, na dosiahnutie cieľov, ktoré si sám vytýčil? Či nepoužíva veliteľ jemu podriadených vojakov na uskutočnenie určitých bojových cieľov, ktoré on vytýčil a ktoré často len on sám pozná? Či nepoužívajú rodičia, ktorí len sami poznajú ciele, pre ktoré vychovávajú svoje deti, tieto deti v istom zmysle ako prostriedky na dosiahnutie cieľa, keď ony samy (deti) tieto ciele nepoznajú, ani sa ich neusilujú vedome dosiahnuť? Ale predsa tak robotník, ako aj vojak sú dospelými ľuďmi a plnohodnotnými osobami, a dieťaťu - dokonca aj ešte nenarodenému - nemožno odoprieť to, že je osobou v najobjektívnejšom ontologickom význame, hoci je pravda, že veľa znakov, ktoré určujú túto osobu v psychologickom a v etickom význame, má ešte len získať.</p>

  <p>Rovnaký problém sa črtá v miere zahĺbenia sa do analýzy vzájomného vzťahu žena - muž, ktorý je náčrtom úvah v oblasti sexuálnej etiky.<sup><a id="b8" href="footnotes.xhtml#f8">8</a></sup> Tento problém budeme odkrývať akoby v rozličných vrstvách našej analýzy. Či žena nie je pre muža v sexuálnom spolužití niečím ako prostriedkom, ktorý slúži na dosiahnutie jeho rozličných cieľov, práve tých, ktorých realizáciu on hľadá v sexuálnom spolužití? Nie je - podobne - muž pre ženu prostriedkom na dosiahnutie jej vlastných cieľov?</p>

  <p>Zostaňme zatiaľ pri otázkach, v ktorých je veľmi podstatný etický problém. Predovšetkým nie psychologický, ale naozaj etický.<sup><a id="b9" href="footnotes.xhtml#f9">9</a></sup> Osoba totiž nesmie byť pre inú osobu iba prostriedkom na dosiahnutie cieľa.<sup><a id="b10" href="footnotes.xhtml#f10">10</a></sup> Je to vylúčené so zreteľom na samu prirodzenosť osoby, so zreteľom na to, čím každá osoba jednoducho je. Ona je predsa mysliacim podmetom, schopným samostatne sa rozhodovať. Predovšetkým tieto dve vlastnosti nájdeme vo vnútri osoby. Naproti tomu je však každá osoba vo svojej prirodzenosti schopná toho, aby si sama určovala vlastné ciele. Ak ju niekto iný používa výhradne ako prostriedok na dosiahnutie cieľa, vtedy je znehodnotená v tom, čo patrí k samej jej podstate, ale čo súčasne vytvára jej prirodzené založenie. Je zrejmé, že treba od osoby vyžadovať, ako od mysliaceho jedinca, aby boli tie ciele skutočne dobré, lebo úsilie dosiahnuť zlé ciele sa protiví rozumnej prirodzenosti osoby.<sup><a id="b11" href="footnotes.xhtml#f11">11</a></sup> To vysvetľuje aj zmysel výchovy, a to tak výchovy detí, ako aj vzájomného vychovávania sa ľudí vôbec. Ide vlastne o hľadanie pravdivých cieľov, čiže pravdivého dobra, ako cieľov konania, a tiež o nachádzame a ukazovanie ciest na ich realizovanie.</p>

  <p>Avšak v tejto vychovávateľskej činnosti, najmä pokiaľ ide o výchovu malých deti, nemožno nikdy používať osobu ako prostriedok na dosiahnutie cieľa. Tento princíp má ten najvšeobecnejší dosah. Nikto nemôže používať osobu ako prostriedok na dosiahnutie cieľa - ani nijaký človek, ba ani Boh - Stvoriteľ.<sup><a id="b12" href="footnotes.xhtml#f12">12</a></sup> Práve zo strany Boha je to celkom vylúčené, keď On, dajúc osobe rozumnú a slobodnú prirodzenosť, tým samým rozhodol, že ona sama si bude určovať ciele konania, že nebude slúžiť ako nástroj cudzím cieľom. Keď však mieni Boh usmerniť človeka k nejakým cieľom, tak mu dá predovšetkým tieto ciele spoznať, aby si ich človek mohol osvojiť a samostatne sa usiloval o ich dosiahnutie. Okrem iného je v tom najhlbšia logika zjavenia - Boh dáva človeku spoznať nadprirodzený cieľ, ale rozhodnutie usilovať sa o dosiahnutie tohto cieľa - jeho voľba - je ponechané na človeka. Preto Boh ani nespasí človeka proti jeho vôli.</p>

  <p>Táto základná pravda, podľa ktorej nemôže byť osoba prostriedkom konania - v odlíšení od všetkých iných predmetov konania, ktoré nie sú osobami - je teda určujúcim prvkom prirodzeného morálneho poriadku. Vďaka nej dostáva tento poriadok personalistické vlastnosti - poriadok prírody, v rámci ktorej sú tiež osobné bytia, musí mať také vlastnosti. Možno nebude od veci na tomto mieste dodať, že na konci 18. storočia sformuloval <i>Immanuel Kant (1724 - 1804)</i> tento základný princíp morálneho poriadku v nasledujúcom imperatíve: <i>„Konaj tak, aby osoba nikdy nebola len prostriedkom tvojho konania, ale vždy cieľom“</i>. Vo svetle predchádzajúcich tvrdení nemusí byť tento princíp sformulovaný iba v znení podľa <i>I. Kanta</i>, ale skôr v takomto znení: <i>„Koľko ráz je v tvojej činnosti osoba predmetom konania, toľko ráz pamätaj, že ju nemôžeš používať len ako prostriedok na dosiahnutie cieľa, ako nástroj, ale počítaj s tým, že ona sama má alebo dokonca musí mať svoj cieľ“</i>. Tento princíp v takejto formulácii stojí pri základoch každej správne ponúkanej slobody človeka, ale najmä slobody svedomia.<sup><a id="b13" href="footnotes.xhtml#f13">13</a></sup></p>

</body>

</html>