<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Láska ako protiklad „užívania“</title>
  <link href="main.css" rel="stylesheet" type="text/css"/>
</head>

<body>

  <h3 id="toc_1">Láska ako protiklad „užívania“</h3>

  <p>Všetky doterajšie úvahy o prvom význame slova „užívať“ dávajú iba negatívne riešenie v probléme vlastného vzťahu k osobe - ona nemôže byť ani výlučne, ani predovšetkým predmetom užívania preto, lebo úloha slepého nástroja či prostriedku na dosiahnutie cieľa iným podmetom sa protiví jej prirodzenosti.</p>

  <p>Keď však vzápätí hľadáme pozitívne riešenie toho istého problému, vtedy sa črtá - len na prvý pohľad - láska ako jediný výrazný protiklad používania osoby v úlohe prostriedku na dosiahnutie cieľa či nástroja vlastného konania. Je totiž známe, že je možné túžiť po tom, aby druhá osoba chcela to isté dobro, ktoré chcem ja. Je zrejmé, že tento môj cieľ musí ona poznať, musí ho uznať za dobro a taktiež si ho musí zvoliť za svoj cieľ. Vtedy sa medzi mnou a tou osobou rodí osobité puto - puto <i>spoločného dobra</i> a spoločného cieľa, ktorý nás spája. Toto osobité puto sa neobmedzuje len na to, že sa spoločne usilujeme o spoločné dobro, ale zjednocuje „zvnútra“ konajúce osoby, a vtedy ono určuje podstatné jadro všetkej lásky. V každom prípade žiadna láska medzi osobami nie je mysliteľná bez istého spoločného dobra, ktoré ich spája.<sup><a id="b14" href="footnotes.xhtml#f14">14</a></sup> Práve to dobro je súčasne cieľom, ktorý si vybrali obe tieto osoby. Spoločné vedomie voľby cieľa rozličnými osobami spôsobuje, že sa stávajú so zreteľom na seba rovnými, ale zároveň vylučuje, aby si ktorákoľvek z nich podriadila druhú. Naproti tomu obe (hoci spoločným cieľom spojených osôb môže byť viac ako dve) sú rovnomerne a rovnocenne podriadené tomu dobru, ktoré určuje spoločný cieľ.</p>

  <p>Keď sa pozeráme na človeka, vtedy u neho pozorujeme elementárnu potrebu dobra, prirodzenú náklonnosť k nemu a úsilie získať ho - to ešte nesvedčí o schopnosti milovať. Pri živočíchoch pozorujeme prejavy inštinktu, ktoré postupujú v analogickom smere. Ale samotný inštinkt ešte nerozhoduje o schopnosti milovať. V ľuďoch, naproti tomu, je takáto schopnosť spätá so slobodnou vôľou. Schopnosť milovať určuje to, že človek je ochotný vedome hľadať dobro s inými a podriadiť sa tomu dobru so zreteľom na iných alebo iným so zreteľom na to dobro. Láska je výlučne údelom osôb.</p>

  <p>Láska vo vzájomných vzťahoch medzi ľuďmi nie je niečím hotovým. Je zásadou alebo ideou, ku ktorej musia ľudia usmerňovať svoje konanie, ak sa chcú - lebo sú povinní chcieť - oslobodiť od spotrebného, čiže konzumného (po latinsky <i>consumere</i> - spotrebovať) zamerania so zreteľom na iné osoby. Vráťme sa na chvíľu k vyššie uvedeným príkladom. Vo vzťahu zamestnávateľ - pracovník je vážne nebezpečenstvo používania toho druhého len ako prostriedku. Dokazujú to rozličné chyby v organizácii práce. Ak však zamestnávateľ a pracovník uspôsobia svoje spolužitie tak, že bude medzi nimi výrazne užívania nižšie postavenej osoby, čím ona skutočne je, zmenší a priblíži sa až k nule. Lebo láska bude postupne vytláčať v konaní oboch zúčastnených strán čisto úžitkový, konzumný postoj voči osobe pracovníka. Tento príklad je veľmi zjednodušený, lebo stavia iba rámcovú podstatu problému. Podobne to bude aj v druhom príklade, v ktorom ide o vzťah medzi veliteľom a vojakom. Ak ich oboch spája určitá principiálna poloha lásky (nejde, samozrejme, o samotný pocit lásky), vyvolaná obojstranným hľadaním spoločného dobra, akým je v danom prípade obrana či bezpečnosť vlasti, tak jednoducho preto, že obaja túžia po tom istom. Nemožno hovoriť len o používaní osoby vojaka ako slepého nástroja či prostriedku na dosiahnutie cieľa.</p>

  <p>Celé toto uvažovanie<sup><a id="b15" href="footnotes.xhtml#f15">15</a></sup> žena - muž, vytvára náčrt sexuálnej etiky. Taktiež môže v tomto vzťahu - samozrejme, v ňom osobitne - len láska vylúčiť používanie jednej osoby druhou. Lásku, ako bolo povedané, podmieňuje spoločný vzťah osôb k tomu istému dobru, ktoré si ony vyberajú ako cieľ a ktorému sa podriaďujú. Manželstvo je jednou z najzávažnejších oblastí tejto zásady. V manželstve sa totiž spájajú dve osoby, žena a muž, takým spôsobom, že sa do istej miery stanú „jedným telom“ (ak použijeme slová Knihy Genesis), čiže, akoby jedným spoločným podmetom sexuálneho života. Ako zabezpečiť osobu proti tomu, aby sa vtedy nestala pre druhú - žena pre muža, muž pre ženu - iba prostriedkom na dosiahnutie cieľa, čiže predmetom užívania na dosiahnutie iba vlastného cieľa? Ak má byť táto možnosť vylúčená, musia mať obaja spoločný cieľ. Týmto cieľom, ak ide o manželstvo, je prokreácia, potomstvo, rodina, ale súčasne úplná, stále vzrastajúca zrelosť spolužitia dvojice osôb vo všetkých oblastiach, ktoré so sebou prináša manželské spoločenstvo.</p>

  <p>Objektívna cieľovosť manželstva principiálne vytvára možnosť lásky a zásadne vylučuje možnosť používať osobu ako prostriedok na dosiahnutie cieľa a ako predmetu užívania. Aby však mohla byť táto prvá možnosť v rámci objektívnej cieľovosti manželstva realizovaná, treba konkrétnejšie premyslieť samotný princíp, ktorý by vylučoval možnosť používať osobu inou osobou ako predmet užívania v celom sexuálnom kontexte. Len samo ohraničenie objektívnej cieľovosti manželstva problém celkom nerieši.</p>

  <p>Zdá sa totiž, že osobitne sexuálna oblasť ponúka veľa príležitostí na používanie osoby - hoci nevedome<sup><a id="b16" href="footnotes.xhtml#f16">16</a></sup> - ako predmetu užívania. Pritom treba rátať so skutočnosťou, že celková problematika sexuálnej morálky je širšia, ako je problematika manželskej morálky, a obsahuje veľa prvkov z oblasti spolužitia, či dokonca priamo spolujestvovania mužov a žien.</p>

  <p>Avšak v rámci tohto spolužitia či spolujestvovania sa všetci musia stále s plným vedomím a s plným pocitom zodpovednosti usilovať o to základné dobro každého a všetkých súčasne, akým je jednoducho „človečenstvo“, alebo - inými slovami - hodnota ľudskej osoby. Ak o tomto základnom vzťahu žena - muž uvažujeme, čo možno najširšie, nielen v ohraničení manželstva, vtedy láska, o ktorú v tomto vzťahu ide, sa stotožňuje s akousi osobitou pripravenosťou podriadiť sa tomu dobru, ktoré pri celej odlišnosti pohlavia určuje „človečenstvo“, či ešte bližšie - hodnota osoby. Toto podriadenie sa napokon najväčšmi zaväzuje v samom manželstve, ale objektívne ciele tejto inštitúcie možno realizovať len na tom najširšom základe, aký vyplýva z uznania hodnoty osoby v celom vybudovanom sexuálnom kontexte. Tento kontext vytvára celkom špecifický problém morálnosti - a vo vede zasa špecifickú etickú problematiku - keď ide o manželstvo, ako aj o veľa iných foriem spolužitia či jednoducho spolujestvovania osôb odlišného pohlavia.</p>

</body>

</html>