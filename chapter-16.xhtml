<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Láska ako žiadostivosť</title>
  <link href="main.css" rel="stylesheet" type="text/css"/>
</head>

<body>

  <h3 id="toc_4">Láska ako žiadostivosť</h3>

  <p>Na rovnakom princípe, ako sme predtým opísali zaľúbenie, môžeme hovoriť aj o žiadostivosti ako o jednom z aspektov lásky. Vysvetľuje to latinský výraz <i>amor concupiscentiae</i>, ktorý poukazuje nielen na to, že žiadostivosť tvorí jeden z prvkov lásky, ale na to, že láska je aj v žiadostivosti. Patrí do podstaty lásky, podobne ako zaľúbenie, ba občas sa v nej prejavuje najsilnejšie. Tí stredovekí myslitelia, ktorí hovorili o láske žiadostivosti (<i>amor concupiscentiae</i>), mali v základe pravdu, podobne, ako keď hovorili o láske zaľúbenia (<i>amor complacentiae)</i>. Žiadostivosť patrí do samej podstaty lásky, aká vzniká medzi ženou a mužom. Vyplýva to z toho, že ľudská osoba je ohraničenou a sebe nepostačujúcou bytosťou, a preto potrebuje iné bytosti. Potvrdenie ohraničenosti a nedostatočnosti ľudskej bytosti predstavuje východiskový bod pre pochopenie vzťahu tejto bytosti k Bohu. Človek potrebuje Boha - ako každé iné stvorenie - jednoducho na to, aby žil.</p>

  <p>Teraz však ide o niečo iné. Človek - ľudská osoba - je ženou alebo mužom. Pohlavnosť je tiež určitým ohraničením, jednostrannosťou. Muž teda potrebuje ženu akoby na doplnenie svojej bytosti - ona podobne potrebuje muža. Táto objektívna ontická potreba dáva o sebe vedieť prostredníctvom sexuálneho pudu. Na podklade tohto pudu vyrastá láska osoby k osobe, <i>x</i> k <i>y</i>. Táto láska je láskou žiadostivosti, lebo vyplýva z potreby a zameriava sa na nachádzanie chýbajúceho dobra. Takým dobrom je žena pre muža a muž pre ženu. Objektívne je ich láska láskou žiadostivosti. Vynára sa však veľký rozdiel medzi láskou žiadostivosti (<i>amor concupiscentiae</i>) a samotnou žiadostivosťou (<i>concupiscentia</i>), najmä zmyslovou. Žiadostivosť predpokladá zmyslové vnímanie akéhosi nedostatku a tento nepríjemný pocit by sa mohol odstrániť pomocou určitého dobra. Tým spôsobom napríklad môže muž požiadať ženu - osoba vtedy vystupuje ako prostriedok na uspokojenie žiadostivosti, podobne, ako pokrm slúži na ukojenie hladu (toto prirovnanie silno pokrivkáva). Prinajmenšom to, čo sa skrýva vo výraze „žiadostivosť“ vnuká vzťah úžitkového charakteru. V takom prípade by predmetom takého vzťahu bola osoba druhého pohlavia. Práve o tom hovoril Kristus: „Každý, kto na ženu hľadí žiadostivo, už s ňou scudzoložil vo svojom srdci“ (Mt 5, 28). Táto veta veľa vysvetľuje, keď ide o podstatu lásky a sexuálnej morálky. Tento problém sa plnšie prejaví v analýze zmyslovosti.</p>

  <p>Láska žiadostivosti sa však neredukuje iba na samotné túžby. V tejto láske sa kryštalizuje len objektívna potreba bytosti zameranej na druhú bytosť, ktorá je pre prvú dobrom a predmetom túžby. Vo vedomí osoby, ktorá je podmetom takejto túžby, sa však žiadostivá láska ani najmenej neprejavuje ako žiadostivosť. Táto láska sa prejavuje len <i>ako želanie si dobra pre seba</i>: „Chcem ťa, lebo ty si dobrom pre mňa“. Predmet žiadostivej lásky je dobrom <i>pre</i> podmet - žena pre muža, muž pre ženu. A aj preto je láska prežívaná ako túžba po osobe, a nie ako sama žiadostivosť - <i>concupiscentia</i>. Žiadostivosť ide ruka v ruke s touto túžbou, ale skôr sa drží akoby v jej tieni. Milujúci podmet si uvedomuje prítomnosť žiadostivosti, vie, že ona mu je nejako k dispozícii, ale ak pracuje na svojej láske k druhej osobe, nedovoľuje prevážiť samotnej žiadostivosti, nedopustí, aby zmajorizovala všetko, čo sa nad ňou nachádza v jeho láske. Ak totiž dokonca nechápe, tak predsa cíti, že takáto prevaha žiadostivostí by istým spôsobom zdeformovala lásku, odobrala by ju obom.</p>

  <p>Hoci sa láska žiadostivosti nestotožňuje so zmyslovými túžbami, predsa je tým aspektom lásky, v ktorom - najmä ak ide o vzťah muž-žena - sa môžu najľahšie zahniezďovať postoje blízke utilitaristickým. Láska žiadostivosti totiž vytvára reálnu potrebu, vďaka ktorej (pri používaní už citovaných slov) „ty si dobrom <i>pre mňa</i>“. Dobro, ktoré slúži na uspokojenie potreby, je istým spôsobom prospešné, či dokonca užitočné. Niečo iné je byť užitočným, či skôr prospešným, a niečo iné je byť predmetom užívania. Možno teda len potvrdiť, že týmto aspektom, ktorý sa prejavuje v žiadostivej láske, sa láska najväčšmi približuje k oblasti užitočnosti, no preniká ju svojou vlastnou podstatou. Preto skutočná žiadostivá láska nikdy neprechádza do pozície utilitarizmu, lebo vždy (aj v žiadostivosti) vychádza z personalistického princípu. Dodajme, že v láske Boha, ktorého si človek môže želať a želá si ho ako dobro pre seba, prichádza k slovu <i>amor concupiscentiae</i>. Tak je však - ak použijeme vzdialenú, hoci výrečnú analógiu - aj v láske medzi osobami <i>y - x</i>. Problém ich vzťahu si práve v tomto vyžaduje osobitnú presnosť, aby sme v samých zmyslových túžbach ešte nevideli plný ekvivalent žiadostivej lásky. A po druhé, aby sme neuvažovali o tom, že v žiadostivej láske sa celkom vyčerpáva podstata lásky, akej je človek schopný voči človeku (tým skôr voči Bohu).</p>

</body>

</html>