<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Poznámky pod čiarou</title>
  <link href="main.css" rel="stylesheet" type="text/css"/>
</head>

<body>

  <p><b>Poznámky pod čiarou</b></p>

  <p><a id="f1" href="foreword.xhtml#b1">1</a> Aktuálny zoznam vydaní: poľské: Lublin 1960, Krakow 1962, Londýn 1965; francúzske: Paríž 1965, 1973; španielske: Madrid 1969, 1978 - 8 vydaní, 1979 - 2 vydania; talianske: Turín 1969, 1978, 1979; nemecké: Mníchov 1979; anglické: Londýn 1979; portugalské: Sao Paulo 1979; švédske: Uppsala 1979; japonské: Tokyo 1979.</p>

  <p><a id="f2" href="foreword.xhtml#b2">2</a> Porovnaj s poznámkou <a href="#f48">48</a>.</p>

  <p><a id="f3" href="foreword.xhtml#b3">3</a> Porovnaj s poznámkou <a href="#f69">69</a>.</p>

  <p><a id="f4" href="chapter-1.xhtml#b4">4</a> „Z hľadiska skúsenosti sa človek javí ako osobitné »suppositum« a súčasne ako konkrétne »ja«, vždy jediné a neopakovateľné. Je to skúsenosť človeka v dvojakom význame súčasne, a to tým, že <i>kto</i> okusuje skúsenosť, je človek, a ten, <i>koho</i> zakusuje podmet skúsenosti, je taktiež človek. Človek ako podmet i predmet súčasne. K podstate skúsenosti patrí jeho predmetovosť - vždy je to skúsenosť »niečoho« alebo »niekoho«, a preto človek-podmet je v skúsenosti daný taktiež predmetovým spôsobom. Skúsenosť vytláča v ľudskom poznaní koncepciu »čistej podmetovosti« (»čistého vedomia«), ale skôr privoláva všetko, čo na základe tej koncepcie prehĺbilo našu vedu o človeku do rozmerov objektívnej skutočnosti“ (<i>Osoba: podmiot i wspólnota</i>. Roczniki filosoficzne, 24, 1976, z. 2, s. 7). V práci <i>Osoba i czyn</i> autor podrobuje analýze veľa skutočností z oblasti dynamického celku „človek koná“, ktoré zachovávajú svoju reálnu objektivitu iba v podmetovosti človeka. V obave zo skĺznutia do subjektivizmu treba práve v mene týchto skutočností postaviť správne hranice.</p>

  <p><a id="f5" href="chapter-1.xhtml#b5">5</a> Osobitné analýzy o schopnosti sebaurčenia a jej štruktúry urobil autor v druhej časti svojej štúdie <i>Osoba i czyn</i> (Kraków 1969, s. 107-196) pod titulom „Transcendencja osoby w cyznie“.</p>

  <p><a id="f6" href="chapter-1.xhtml#b6">6</a> Termín „predmet“ vo vyjadrení „ľudská osoba ako predmet konania druhého človeka“ sa používa v širokom význame, ktorý sa viaže s objektivistickou (predmetovou) filozofickou perspektívou, ktorú autor prijal za svoju v tejto práci (porovnaj s poznámkou <a href="#f4">4</a>). Tento význam predmetu netreba zamieňať s iným, užším významom, v akom ho bude autor používať, keď bude hovoriť o možnosti používania ľudskej osoby ako „predmetu užívania“. Používať niekoho ako predmet užívania znamená používať ho výhradne ako prostriedok na dosiahnutie cieľa, ako vec bez rešpektovania jej vlastnej cieľovosti, ktorá osobe patrí.</p>

  <p><a id="f7" href="chapter-2.xhtml#b7">7</a> V morálnom zmysle sú preto zdrojom povinností voči podmetu, ktorým je osoba, nielen osoby pre ich vlastnú hodnotu nazývanú dôstojnosťou, ale aj neosobné bytia pre ich vlastnú osobitnú hodnotu, zvlášť živé bytosti, najmä tie, ktoré sú schopné utrpenia. S týmito bytiami nielen možno, ale dokonca treba zaobchádzať inštrumentálne (stať sa predmetom užitia a použitia) vždy vtedy, keď sa takéto ich použitie ukáže byť jedným zo spôsobov efektívneho afirmovania osoby - alebo osôb - kým čisto inštrumentálne používanie jednej osoby v prospech („na dobro“) druhej - alebo aj všetkých ostatných - by bolo neprípustné. Tento podstatný rozdiel umožňuje vzťah k celkovému okruhu poľa morálnej povinnosti definovanie prednostnej etickej zásady a jej vyjadrenie v podobe „personalistickej normy“, čiže postulátu afirmácie osoby. Zámerné vyzdvihnutie dosahu tejto zásady sa ospravedlňuje celkom výnimočnou hodnotou osobnej dôstojnosti, čiže hodnoty, ktorú nemožno porovnať s ničím na svete mimo oblasti sveta osôb.</p>

  <p><a id="f8" href="chapter-2.xhtml#b8">8</a> Personalistické chápanie katolíckej sexuálnej etiky autor spresnil a rozviedol v osobitnom príspevku: <i>Zagadnienie katolíckej etyki seksualnej. Refleksje i postulaty</i>. Roczniki Filozoficzne, 13, 1965, z. 2, s. 5-25.</p>

  <p><a id="f9" href="chapter-2.xhtml#b9">9</a> Psychologickými a etickými analýzami sa autor zaoberal niekoľkokrát. Najširšie rozobral problém vzťahov medzi psychológiou a etikou v stati <i>Zagadnienie woli w analizie aktu etycznego</i>. Roczniki Filosoficzne, 5, 1955-57, z. 1, s. 111-135. Psychológia a etika sa stretávajú vo východisku, ktorým je v tomto prípade skutočnosť vnútornej skúsenosti ľudského sebapoznania. (Porovnaj <i>Osoba i czyn</i> časť I. Swiadomošč i sprawczošč, s. 27-106.) Podchytenie skutočnosti aktivity spoločenskou psychológiou poukazuje na dôležitosť v tomto okruhu analýz Tomáša Akvinského a istý nedostatok analýz I. Kanta a Maxa Schelera. Psychológia a etika chápu sebapoznanie ako podstatný prvok zážitku vôle a vôľu ako jadro prežívania sebapoznania. V tomto bode sa cesty týchto dvoch disciplín rozchádzajú, hoci ďalšie analýzy ukazujú ešte iné spoločné body. Psychológia experimentálno-indukčnou metódou smeruje k odhaleniu osobitných mechanizmov konania vôle, k vyjadreniu konkrétnych motívov, v ktorých je počiatok realizovania vybraného cieľa. Naproti tomu etické analýzy vedú k úplnému vyjasneniu prežitia sebapoznania prostredníctvom vyjadrenia a charakteristiky cieľa - morálnej hodnoty. Sebapoznanie sa tu chápe ako zdroj etickej hodnoty, čiže toho, čím sa človek stáva dobrým alebo zlým v morálnom význame, čo možno chápať <i>sensu lato</i> (vnútorne dobrý alebo zlý človek) alebo personalisticky zúženým spôsobom (verný v postojoch a v uskutočňovaní tej hodnoty, akou je osoba).</p>

  <p><a id="f10" href="chapter-2.xhtml#b10">10</a> Súhlasne s intenciou autora tejto zásady I. Kanta (<i>Uzasadnienie metafizyki moralnošči</i>. Warszawa, 1953, s. 62) „iba“ tu znamená, že osoba ako vlastník svojej prirodzenosti (chápanej substanciálne) môže sa bez ukrivdenia ujať úlohy, či dokonca nevedome plniť funkciu „prostriedku na dosiahnutie cieľa“ s podmienkou, že ten cudzí cieľ je náležitý a že ten, kto takto „užíva“ jej fyzické či psychické sily, je pripravený postaviť jej nenahraditeľnú hodnotu nad cieľ, o ktorý mu v tom prípade ide, ak sa vyskytne axiologický konflikt toho typu. V ďalšom rozprávaní - koľkokrát má autor na mysli skôr úzko osobnú (racionálnu) podmetovosť človeka, než substanciálnu, toľkokrát opúšťa „iba“, keď napríklad potvrdzuje: „Kant žiada [...], aby osoba nikdy nebola prostriedkom na dosiahnutie cieľa, ale vždy iba cieľom“ (s. 39).</p>

  <p><a id="f11" href="chapter-2.xhtml#b11">11</a> Výraz „prirodzenosť osoby“ možno chápať dvojako. Po prvé „prirodzenosť“ je podstata ľudského bytia  prejavujúca sa v konaní, ktoré je tomuto bytiu vrodené a v tomto zmysle vlastné. Po druhé je „prirodzenosť“ osobe ako osobe (a nie ako substancii) vlastná svojskosť alebo konštitúcia jej úzko osobovej podmetovosti (relacionálnej axiologickej proveniencie). Autor využíva oba významy „prirodzenosti“ spoločne a solidárne, hoci každý svojím spôsobom.</p>

  <p><a id="f12" href="chapter-2.xhtml#b12">12</a> Podrobnejšie úvahy na tému vlastnej interpretácie práv Boha-Stvoriteľa voči ľudskej osobe urobil autor v článku <i>O znaczeniu milošci oblubieňczej (na marginese diskusiji)</i>. Roczniki Filosoficzne, 22, 1974, z. 2 s. 166-172.</p>

  <p><a id="f13" href="chapter-2.xhtml#b13">13</a> Svedomie totiž odkrýva podstatnú <i>pravdu</i> o človeku ako o osobe, ale k podstate slobody a ju zaväzujúceho svedomia patrí podľa autora práve vzťah k pravde: „Ľudskej osobe prináleží sloboda nie ako čistá nezávislosť, ale ako samozávislosť, v ktorej je obsiahnutá závislosť na pravde [...], čo sa s celou výraznosťou vyjadruje vo svedomí... . Vlastná a úplná funkcia svedomia je v podriadení skutku pravde“ (<i>Osoba i czyn</i>, s. 162-163).</p>

  <p><a id="f14" href="chapter-3.xhtml#b14">14</a> Spoločné dobro je tu chápané od základu personalisticky. „Ide teda o skutočne personalistickú štruktúru ľudského jestvovania v spoločnosti, do ktorej človek patrí. Spoločné dobro je práve preto dobrom spoločnosti, lebo v axiologickom zmysle vytvára podmienky spoločného jestvovania, ale konanie ide v jeho šľapajách. Možno, že spoločné dobro rozhoduje v axiologickom poriadku o spoločenstve alebo o spoločnosti. Definujeme ich na podklade spoločného dobra, ktoré im je vlastné. Konanie (operari) vtedy vnímame spoločne s jestvovaním (esse). Spoločné dobro však zasahuje predovšetkým do oblasti jestvovania »spoločne s inými«. Samo konanie »spoločne s inými« ešte neprejavuje v takej plnosti skutočnosť spoločného dobra, hoci aj tu sa ono musí nachádzať (<i>Osoba i czyn</i>, s. 308-309). Porovnaj <i>Osoba: podmiot i wspólnota</i>, s. 23.</p>

  <p><a id="f15" href="chapter-3.xhtml#b15">15</a> Tu dosť zbežne preberanej otázke príslušnej štruktúry medziosobového spoločenstva venoval autor poslednú kapitolu knihy <i>Osoba i czyn</i> (<i>„Zarys teorii uczestnictwa“</i> s. 285-326) a článok <i>Osoba: podmiot i wspólnota</i>.</p>

  <p><a id="f16" href="chapter-3.xhtml#b16">16</a> Vieme, že nestačí len <i>chcieť</i> mať k druhému človeku kladný postoj, aby bol príslušný skutok (dobroprajnosti) aj skutkom lásky. Okrem toho treba, aby skutok urobený s pozitívnym úmyslom voči druhej osobe bol objektívne <i>vložený</i> do úlohy, akú mu jeho pôvodca vyznačuje svojím úmyslom. O tom, či sa do tejto úlohy vkladá alebo nevkladá, rozhoduje predmetová štruktúra osoby-adresáta. Až jej výstižné rozpoznanie a prijatie v konaní mu zabezpečuje znamenie skutočného, ozajstného skutku lásky, Chybné rozpoznanie štruktúry osoby-adresáta sa naproti tomu musí stať zdrojom nevedomého a vzápätí mimovoľného konania na jeho škodu. Je to tým nebezpečnejšie, že používanie druhého sa v tomto prípade deje v mene lásky. Ten, čo koná, si neuvedomuje jej zdanlivosť, a to ho chráni od viny. Tým sa totiž stáva pôvodcom skutku anti-lásky z - lásky! Iba uvedomovanie si možnosti vyskytnutia sa nebezpečenstva takejto dezintegrácie (emocionalizácie) lásky môže účinne viesť k jeho vylúčeniu. Porovnaj Úvod k 1. vydaniu, kde autor sformuloval postulát „vovádzania lásky do lásky“.</p>

  <p><a id="f17" href="chapter-4.xhtml#b17">17</a> Širšie o probléme vzťahu vedomia a emócií pozri <i>Osoba i czyn</i>, s. 51-56, 258-275.</p>

  <p><a id="f18" href="chapter-5.xhtml#b18">18</a> Utilitarizmus prešiel od čias jeho tvorcov veľkým a zložitým vývojom. J. Bentham a J. S. Mill sú známi predovšetkým tým, že propagovali vzťah zhodnotenia dobra ako jedinej správnej metódy rozhodovania o morálnej hodnote činov. Avšak na otázku, <i>aké dobro</i> musí byť najväčšmi zveľadené, odpovedajú rozliční utilitaristi rozdielne. Mnohí z nich neprijali Benthalmovo hedonistické stotožnenie najvyššieho dobra (rozhodujúceho o morálnom cieli ľudských túžob) s príjemnosťou (<i>bonum delectabile</i>); za také dobro oni uznávajú širšie a objektívnejšie chápaný pôžitok (<i>bonum utile</i>). Dnes nechýbajú ani takí, ktorí sa považujú za utilitaristov, hoci dobro - ako najvyšší cieľ - chápu personalisticky: všetko podriaďujú dobru (dokonalosti, šťastiu) osoby, chápanej vždy predovšetkým ako morálne zodpovedajúci cieľ konania (<i>bonum honestum</i>). Taktiež na otázku, <i>čie dobro</i> treba mať na pamäti pri používaní súhrnu dobra, jednotliví utilitaristi odpovedajú rozlične, pričom preferujú alebo rozlične chápu (v závislosti od odpovedi na predchádzajúcu otázku) úžitok vlastný podmetu konania alebo úžitok vybranej spoločenskej skupiny (touto skupinou môže byť aj budúce pokolenie ľudstva, pre ktorého šťastie sa musia obetovať - alebo byť obetovaní - dnes žijúci ľudia) alebo napokon maximálny úžitok maximálneho počtu ľudí.<br/>
  Neskoršia kritika sa vzťahuje na utilitarizmus tak v jeho hedonistickej verzii, ako aj v každej inej, pokiaľ tá pripúšťa zaobchádzanie s ľudskou osobou inštrumentalisticky a redukcionisticky (ide o redukovanie osoby ako hodnoty na hodnotu funkcie, ktorú osoba plní, teda, nevyhnutne hedonistickej prospešnosti). Táto kritika sa však netýka spomínanej „personalistickej“ obmeny utilitarizmu.<br/>
  Súhrn dobra (ktorého základná myšlienka napokon nie je cudzia ani tomistickej tradícii - porovnaj s problematikou <i>ordo bonorum et caritatis)</i> má o to menšie praktické použitie, o čo menej sa zmyslovo vníma najvyššie dobro určujúce mieru čiastkového dobra. Nie je preto zarážajúce, že prvou a klasickou obmenou utilitarizmu bol hedonizmus.<br/>
  Zoširoka predstavil kritický utilitarizmus autor v prednáškach v školskom roku 1956/57 na Filozofickej fakulte Katolíckej univerzity v Lubline. Porovnaj <i>Zagadnienia normy i szczenšcia</i> (rukopis - Ústav etiky KUL).</p>

  <p><a id="f19" href="chapter-5.xhtml#b19">19</a> Širšie vysvetlenie rozdielu medzi subjektivizmom a subjektívnosťou je uvedené na strane 119 a v práci <i>Osoba i czyn</i>, s. 56-60.</p>

  <p><a id="f20" href="chapter-6.xhtml#b20">20</a> Ide o takzvanú obmedzenú spravodlivosť (lebo v širokom biblickom význame je „spravodlivý človek“ to, čo „človek dobrej vôle“). Obmedzená spravodlivosť určuje isté minimum, ktoré robí zadosť splnomocneniu na osobné či vecné povinnosti voči niekomu. Keďže láska je natoľko opravdivá, nakoľko nie je minimalistická, tak spravodlivé povinnosti v tomto zmysle predstavujú iba základ a podmienku úplného kladného medziosobového vzťahu. Porovnaj Aristoteles . ENik VII 1-1955a 26, sv. Tomáš C. <i>gent</i> III 130.</p>

  <p><a id="f21" href="chapter-7.xhtml#b21">21</a> Porovnaj - <i>Osoba i czyn</i>, s. 230-235: <i>Integracja osoby w czynie a popend</i>.</p>

  <p><a id="f22" href="chapter-9.xhtml#b22">22</a> Pud je formou prirodzeného ľudského dynamizmu, ktorý smeruje k určenému cieľu. Vyplýva zo somatickej štruktúry, ale v človeku nadobúda sebe vlastnú plnosť iba integrovaním s psychickou a s duchovnou „vrstvou“. Sám. výskyt pudu je istou objektívnou nevyhnutnosťou, avšak predstavuje iba základ ľudského prežívania, nakoľko obsah zážitku závisí súčasne aj od „vyšších vrstiev“. V skutku, ktorý predstavuje túto realizáciu pudu, sa uskutočňuje integrácia somatickosti, psychickej emotívnosti a duchovnosti na úrovni osoby: „Z pohlavného pudu vychádza úsilie žiť s druhým človekom na princípe hlbokej podobnosti, ale súčasne rozdielu, ktorý vyplýva z odlišnosti pohlavia. Toto prirodzené úsilie určuje podstatu manželstva a manželským spolužitím podstatu rodiny.“ (<i>Osoba i czyn</i>, s. 233-234.)</p>

  <p><a id="f23" href="chapter-9.xhtml#b23">23</a> Sexuálny pud - široko chápaný - má pre človeka hodnotu nielen „prokreácie “ , ale aj činiteľa vzájomného dopĺňania sa muža a ženy počas celého života, v mnohých vzájomných reláciách, ktoré sa netýkajú - či to berieme konkrétne alebo všeobecne - rodenia a vychovávania detí. Správne čerpanie z energie manželmi, ktorú uvoľňuje tento pud, a prirodzené nasmerovanie tejto energie je v uvedomení si predovšetkým toho, čo predstavuje základný zmysel a dôvod existencie tohto pudu. Ak je táto podmienka splnená (nerozpornosť s cieľovosťou, ktorá je vlastná pudu), tak vtedy, keď zo spojenia či z konkrétneho spolužitia muža a ženy sa nemôže zrodiť nový človek, sami manželia sa obrodzujú v láske a akoby sa navzájom rodili v medziosobnom spoločenstve (<i>communio personarum</i>).<br/>
Porovnaj <i>Zagadnienie katolíckej etyki seksualnej</i>, s. 16; <i>O znaczeniu milošči oblubieňczej</i>, s. 169.</p>

  <p><a id="f24" href="chapter-9.xhtml#b24">24</a> Porovnaj <i>Osoba i czyn</i>, s. 78-94, 197-235.</p>

  <p><a id="f25" href="chapter-10.xhtml#b25">25</a> Boh - ako jediná sama o sebe jestvujúca po všetkých stránkach dokonalá Bytosť - tvorí (činí náhodnou bytosťou) človeka, ktorého osobu súčasne povolávajú Božské Osoby do spoločenstva s inými osobami, ale predovšetkým so sebou. Práve na sile tohto „povolania“ sa v človeku konštituuje jeho úzko osobná podmetovosť v prirodzenom i v nadprirodzenom rozmere. Takto dáva dôstojnosť „bytia osobou“ každému človeku sám Boh. Podiel rodičov na „vzniku osoby“ dostáva nový obsah vo chvíli, keď prijímajú dieťa do rodiny ako do spoločenstva osôb a akceptujú jeho relacionálnu podmetovosť, zameranú nielen na nich a na iných ľudí, ale aj na Boha.</p>

  <p><a id="f26" href="chapter-10.xhtml#b26">26</a> Toto osobité priradenie sexuálneho pudu jestvovaniu (alebo táto osobitá spätosť sexuálneho pudu s hodnotou jestvovania), čo sa vyjadruje účasťou toho istého pudu v zrodení nového osobného života, rozhoduje o jeho špecifickej pozícii a úrovni v samotnej reálnej štruktúre ľudskej osoby. Táto pozícia a úroveň, ktorá je dobre čitateľná, sa stáva osobitne výraznou najmä vtedy, keď sa na jestvovanie ľudskej osoby pozeráme z metafyzickej perspektívy ako na dielo neustálej stvoriteľskej iniciatívy Osobnej Lásky. Tomuto stanovisku sa niekedy vyčíta, že dáva od základu prírodným skutočnostiam a procesom normatívny význam (prechod od „je“ k „musí“), čo má vraj viesť k <i>biologizácii</i> etiky. Z pohľadu autorových úvah táto námietka spočíva v jej nepochopení (<i>ignorantia elenchi</i>), lebo vôbec nemožno hovoriť o potrebe <i>prechodu</i> od čisto prirodzenej skutočnosti, akou je sexuálny pud, k jeho normatívnosti, keďže tento pud až v spojení so svojím existenciálno-axiologickým rozmerom umožňuje sa vo všeobecnosti poznávaco adekvátne identifikovať a bez zvyšku opísať. Aby teda bolo možné postaviť námietku biologizmu, treba si najprv <i>uvedomiť</i>, že sexuálny pud človeka má jedine biologický význam, čiže, že je čisto prirodzenou skutočnosťou. Tento predpoklad však dogmatickým spôsobom zbavuje pud jemu náležiaceho existencionálno-axiologického rozmeru (ktorého hlbším zdrojom je scientický empirizmus), čím redukuje plný význam tohto pojmu na biologický význam, aby bolo potom už konzekventne možné postaviť predtým spomínanú námietku. V podstate veci však práve tento redukcionizmus si zasluhuje pomenovanie „biologizmus“ lebo biologickým aspektom, iste dôležitým, prekrýva celok opisovaného javu (<i>pars pro toto</i>), čím uskutočňuje absolutizáciu vyčleneného aspektu.<br/>
  Pochopiteľná je ďalšia logika tohto redukcionizmu a z jeho hľadiska formulovaná námietka biologizmu. Od týchto redukcionistov by však bolo možné očakávať, že by otvorene vyložili vlastné postoje. Ide tu okrem iného o negovanie právoplatnosti akejkoľvek inej skúsenosti, okrem vonkajšieho a vnútorného pozorovania, v čom je jednoznačne negácia právoplatnosti metafyzického poznania. Vyžaduje si to poctivosť voči čitateľovi. Naproti tomu menej zrozumiteľná, ak nie priamo udivujúca, je argumentácia niektorých <i>teológov</i> moralistov, ktorí azda nevedome, holdujúc scientistickému senzualizmu, redukujú sexuálny pud človeka na biologickú skutočnosť, aby potom - už konzekventne, čo však môže mnohých zviesť - priznali človeku ten istý stupeň slobody používania sexuálneho pudu, aký má vo vzťahu k rastúcim nechtom alebo vlasom.<br/>
  Títo autori, ako sa zdá, podliehajú námietke redukcionizmu ešte pre inú príčinu, ako bola spomenutá. Oni nezohľadňujú v dostatočnej miere spojenie medzi objektívnou štruktúrou sexuálneho pudu a kresťanským významom snubnej lásky. Keďže - súhlasne s prvým prikázaním lásky - len Bohu náleží oddaná láska človeka, vzhľadom na to každé sebaodovzdanie druhému človeku musí byť súčasne cestou i formou oddania sa Bohu. Keď okrem toho - súhlasne s katolíckou vierou - počínajúci sa nový človek je nielen plodom spolužitia muža a ženy, ale predovšetkým dielom a darom Boha - darcu všetkého jestvovania, tak spravodlivosť so zreteľom na Stvoriteľa si vyžaduje osobitný rešpekt voči ním ustálenému poriadku vznikania nového ľudského života. Toto teologické zdôvodnenie poslušnosti voči prirodzenému zákonu, ktoré veľmi často nechávajú niektorí katolícki teológovia bokom, rozvíja autor v štvrtej kapitole tejto knihy.</p>

  <p><a id="f27" href="chapter-11.xhtml#b27">27</a> „Do prirodzenosti osobného bytia vpísal Stvoriteľ možnosť a schopnosť dávania sa a tá možnosť je úzko spojená s osobe vlastnou štruktúrou sebavlastnenia a sebavládnutia s tým, že je »sui iuris et alteri incommunicabilis«. Práve v ontickej neodstupnosti korení schopnosť dávania sa, stávať sa darom pre druhých“ (<i>O znaczeniu milošči oblubieňczej</i>, s. 166). „Príslušnosť ľudskej osoby Bohu ako Stvoriteľovi a Vykupiteľovi neodstraňuje »zákon daru«, aký On sám vpísal do osobovej bytosti človeka. [...] »<i>Zákon daru</i>«, ktorý Boh ako Stvoriteľ vpísal do bytia ľudskej osoby, muža a ženy, [...] <i>určí vlastnú podstatu tej »communio personarum«</i>. [...] Stvoriteľ od samého počiatku chce, aby manželstvo bolo práve takou »communio personarum«, v ktorej muž a žena sa »obapolne dávajú a prijímajú« (porovnaj GS 48), uskutočňujú zo dňa na deň a v dĺžke celého života ideál osobového zjednotenia. Snubnú lásku možno chápať ako uskutočňovanie tohto ideálu“ (tamtiež, s. 170).</p>

  <p><a id="f28" href="chapter-13.xhtml#b28">28</a> Syntézu, o ktorú ide, by bolo možné vyjadriť lapidárnou formulou: to, že musím milovať, má svoj predmetový základ v <i>osobnej dôstojnosti</i> adresáta konania (personalistická norma), naproti tomu to, <i>ako</i> musím milovať, má svoj predmetový základ v <i>ľudskej prirodzenosti</i>. Pritom treba mať stále na mysli, že „prirodzenosť“ tu nie je to isté čo „príroda“. Autor má na mysli najhlbšie ponímanú prirodzenosť človeka, čiže so zohľadnením, či dokonca so zvýraznením obsahu, ktorý nezachytáva, lebo nie je v stave ich zachytiť fyzikálne. Tento obsah - ako teoreticko-opisný - ktorý je svojím spôsobom eticky smerodajný, nie je sám zo seba pôvodcom morálnej povinnosti, ale len v svojej zaxiologizovanej podobe, vďaka spomínanej syntéze s personalistickou normou.</p>

  <p><a id="f29" href="chapter-18.xhtml#b29">29</a> Schopnosť účasti na samom človečenstve každého človeka predstavuje jadro každej účasti a podmieňuje personalistickú hodnotu každého konania a jestvovania „spolu s inými“ [...] to prikázanie [lásky] mimoriadne výrazne a dôsledne potvrdzuje, že v akomkoľvek konaní a jestvovaní „spolu s inými“ štruktúra vzťahu „blížni“ má zásadný význam ... (Osoba i czyn, s. 322-323). Vzťah „ja-ty“ jednoducho otvára človeka voči človeku. (...) Toto človečenstvo je vo vzťahu „ja-ty“ dané nie ako abstraktná idea človeka (...), ale ako „ty“ pre „ja“. Účasť v tejto štruktúre je toľko, ako realizácia medziosobového spoločenstva, ktorého osobová podmetovosť „ty“ sa prejavuje prostredníctvom „ja“ (do určitej miery tiež opačne), a predovšetkým osobová podmetovosť jedného i druhého v tomto spoločenstve sa zakladá, zabezpečuje a rastie.“ (Osoba: podmiot i wspólnota, s. 36). Porov. Subjectivity and the Irreducible in Man. „Analecta Husserliana“ 7: 1978, s. 107-114.</p>

  <p><a id="f30" href="chapter-20.xhtml#b30">30</a> „Ona [snubná láska] sa realizuje - podľa Kristovho učenia - ináč vo výlučnom oddaní sa samému Bohu a ináč v manželstve, vzájomným sa odovzdaním ľudských osôb. [...] Súčasne však treba zvýrazniť, že hoci Boh ako Stvoriteľ má “dominium altum" - najvyššie právo vo vzťahu k všetkým stvoreniam, a preto aj vo vzťahu k človeku, ktorý je osobou - to však toto úplné odovzdanie sa „do vlastníctva milovaného Boha“ (LG 44), ktoré je vyjadrené v rehoľnom povolaní, z vôle samého Krista je ponechané slobodnej voľbe človeka pod vplyvom milosti „ (<i>O znaczeniu milošci oblubieňczej</i>, s. 171).</p>

  <p><a id="f31" href="chapter-21.xhtml#b31">31</a> Tu vidno, ako prichádza v osobovom skutku lásky k harmonickému zjednoteniu jednotlivých „vrstiev“ ľudského bytia a ako štruktúry a dynamizmy vlastné týmto „vrstvám“ prejavujú svoj plný význam práve v skutku lásky. Tento skutok predstavuje exemplifikáciu teórie integrácie osoby v čine, predstavenú systematickým a vyčerpávajúcim spôsobom v štúdii <i>Osoba i czyn</i>, s. 199-282.</p>

  <p><a id="f32" href="chapter-24.xhtml#b32">32</a> Bližšie o vedomí a jeho reflexívnej funkcii pozri: <i>Osoba i czyn</i>, s. 44-51.</p>

  <p><a id="f33" href="chapter-24.xhtml#b33">33</a> „Sloboda v základnom význame je to, čo nezávislosť. Sloboda v rozvinutom význame je nezávislosť od intencionálnej oblasti. Upriamenie sa na rozličné predmety chcenia nie je determinované ani tými predmetmi, ani ich prezentovaním. Takto chápanú nezávislosť v intencionálnej oblasti možno vysvetliť práve tým vnútorným, pre vôľu podstatným vzťahom k pravde a závislosti od nej. <i>Práve tá závislosť robí vôľu nezávislou od predmetov a od ich prezentácie.</i>“ (<i>Osoba i czyn</i>, s. 145).</p>

  <p><a id="f34" href="chapter-25.xhtml#b34">34</a> Keď čítame autorovu kritiku situacionizmu, treba mať na zreteli dve veci:


  <ol>

    <li>

      <p>Autorovým zámerom nie je všestranné predstavenie situacionizmu, ale poukázanie na nebezpečenstvo istej jednostrannosti v interpretovaní fenoménu lásky (jej subjektivizácia), jednostrannosti, ktorú možno spozorovať v názoroch charakterizovaných, ako obozretne hovorí autor - výraznou situacionistickou tendenciou. Táto tendencia sa prejavuje spočiatku predovšetkým prízvukovaním roly aktuálneho charakteru (postoja), ktorý pôsobí za cenu náležitého zohľadnenia objektívnej štruktúry osoby - adresáta konania, štruktúry zásadne totožnej okrem jej menlivých prvkov.</p>

    </li>

    <li>

      <p>Situacionizmus prežil svoj vývoj, dočkal sa teoretického dopracovania a všeobecnej popularity - aj medzi teológmi - až v šesťdesiatych rokoch, teda niekoľko rokov po vyjdení práce <i>Milošč i odpowiedzialnošč</i>, pričom jeho spojenie s existencializmom sa značne uvoľnilo, čo je všeobecne viditeľné v extrémnej teologickej teórii argumentácie o správnosti noriem postupovania, teórie definovanej názvom utilitarizmus skutkov (po anglicky - <i>act-utilitarianism</i>). To však neznamená, že výhrady uvedené v tejto knižke na adresu situacionizmu stratili svoju aktuálnosť. Pri základoch autorovho kritického stanoviska sa totiž nachádza koncepcia ľudskej osoby (podmetu a predmetu morálneho skutku) podstatne odlišná od koncepcie, ktorá je implikovaná oboma spomínanými postojmi situacionizmu.</p>

    </li>

  </ol>

  </p>

  <p><a id="f35" href="chapter-26.xhtml#b35">35</a> „Hodnota samej osoby“ - teda osoby ako osoby a nie ako napríklad ohraničenej prirodzenosti, individualizovanej na svoj spôsob - samotná osoba, „prečítaná“ ako celkom svojská a elementárna hodnota, a preto nezávisle od takých či onakých fyzických či psychických kvalifikácií, od jej vonkajšieho či vnútorného „stavu vlastnenia“. Osoba v tomto význame predstavuje podmet prípadných iniciatív a zaangažovaní konštitucionálne „svoj vlastný“ jedinečný a nedeliteľný tak, že „ani trochu“ nemôže byť niečím alebo niekým iným, ale naproti tomu môže - bez ujmy pre tú svoju (ale rovnako aj cudziu) totožnosť - „hostiť“ v sebe iné osoby a „prebývať“ v nich ako „dar“, ktorý sa teší vzájomnou afirmáciou v spoločenstve osôb. Skutky „rozhodovania o sebe“ - po dôjdení danej osoby k ovládaniu svojej prirodzenosti - to nie sú iba činnosti, ale aj poznávacie a žiadajúce „postoje“, ktorými sa kontaktuje so svetom osôb i so svetom vecí. Nezávisle od toho, čo v nej prejavuje „samodeterminujúca“.proveniencia, už sama jej prirodzenosť je kvalifikovaná určitým spôsobom, okrem iného aj sexuálne, čo predstavuje pre ňu vrodenú a stálu „vnútornú okolnosť“ morálneho konania a tiež svojské „inštrumentárium“, ktorým „napĺňa“ svoj osud.</p>

  <p><a id="f36" href="chapter-26.xhtml#b36">36</a> Preto vyznanie akéhosi Filona: „Milujem ťa, Laura, šialene a všetky také, ako si ty!“ nebolo možné uznať za prejav lásky, o akú tu ide.</p>

  <p><a id="f37" href="chapter-29.xhtml#b37">37</a> Výraz „udržiava v rovnováhe“ alebo „okupuje“ tu znamená: podriaďuje túžbu vlastniť osobu túžbe po nevyhnutnom dobre (šťastí) pre ňu. „Rovnováha“ by bola otrasená, keby dominovala prvá z týchto túžob. Vtedy by sme mali dočinenia s egoizmom - túžbou po druhej osobe za cenu jej dobra. Láska, ktorá je podľa svojej definície skutkom afirmácie osoby pre ňu samu, však vôbec nevylučuje túžby po čo najužších väzbách s niekým, koho takto afirmuje.</p>

  <p><a id="f38" href="chapter-29.xhtml#b38">38</a> Takto láska, ako podstata žičlivosti (intencia lásky), čiže <i>„dobrá vôľa“ (benevolentia)</i>, nachádza svoj zobjektivizovaný prejav a potvrdenie v dobrom skutku so zreteľom na milovanú osobu, čiže vo „vôli <i>dobra</i>“, ktoré efektívne slúži jej jestvovaniu a rozvoju (<i>beneficentia</i>).</p>

  <p><a id="f39" href="chapter-29.xhtml#b39">39</a> V láske osoby k osobe pozorujeme významnú nerozlučnosť medzi rozmermi dobra, po ktorom túžime pre milovanú osobu, a možnosťou jeho uskutočnenia. Milujúci nie je schopný obdarovať milovanú osobu nesmrteľným životom, hoci tým, že ju miluje, túži po ňom pre ňu a nepochybne by ju ním obdaroval, keby bol všemohúci. Aj to je dôvod, pre ktorý „chce pre ňu vlastne Boha“. Skúsenostne sa vnucujúci zväzok lásky s afirmáciou života (jestvovania) sa dožaduje - ako výsledok metafyzickej interpretácie - uznania, že smrť osobných bytostí v stvoriteľskej perspektíve Lásky môže byť len prechodom do vyššej formy života. <i>Morte fortius caritas.</i></p>

  <p><a id="f40" href="chapter-31.xhtml#b40">40</a> Človek ako zložená „mnohovrstvová“ bytosť sa prejavuje množstvom dynamizmu, ktoré má vlastné vnútorné ciele.<br/>
Na prežívaní lásky sa podieľa rovnako telesná, psychická aj osobová „vrstva“. Integrácia týchto troch druhov dynamizmu sa uskutočňuje v ľudskom skutku, čiže v tom prípade v skutku lásky. Vtedy sa stávajú časťou ľudského skutku, to znamená, že celok sa v nich prejavuje v častiach tak, ako to každej z nich zodpovedá. Táto integrácia nie je niečím arbitrárnym, ale určuje človeku ako osobe vlastný program „sceľovania sa“, uskutočňovania sa. Preto nedostatok integrácie týchto činiteľov v skutku nie je len nedostatkom, ale i protiintegráciou. Pritom <i>dezintegrácia znamená</i> - viac alebo menej hlbokú - <i>neschopnosť vlastnenia sa a vládnutia sebe samému sebaurčovaním</i> (<i>Osoba i czyn</i>, s. 205.)</p>

  <p><a id="f41" href="chapter-33.xhtml#b41">41</a> Nie moc, sila presvedčenia alebo autentickosť vlastného názoru, s akým daný podmet podá úsudok, rozhodne o jeho pravdivosti; ale jeho zhoda s tým, čoho alebo koho sa daný úsudok týka. Podmet je výhradným autorom úsudku, nie je však autorom jeho pravdy. Na tento rozdiel sa zvyčajne zabúda zvlášť vtedy, keď úsudky či hodnotenia sprevádzajú silné citové reakcie. Preto je potrebné s istou dávkou nedôvery zaobchádzať so „svedectvom vlastného citu“. Netreba tiež preceňovať význam svedectva, aké sú v tej veci pripravení podať niekedy dokonca sami manželia. V mene realizmu nesmieme zabúdať, že „večne vernú lásku“ úprimne vyhlasujú na počiatku vždy aj tí, ktorí potom - znova v mene „pravdy citov“ - veľa ráz menia objekt svojej lásky. „Pravda citov“ im v tom vôbec neprekáža.</p>

  <p><a id="f42" href="chapter-33.xhtml#b42">42</a> Autor tu analyzuje jav „odtrhnutia prežívania od skutku“, ktorý sa prejavuje v praxi. Príklady tohto typu rozštiepenia môžu príležitostne predstavovať začiatok skúšok absolutizácie zážitkov, emócií a podobne tiež v teórii. Touto otázkou sa zaoberal autor podrobne vo svojej úvahe <i>Ocena možliwošci zbudowania etyki chrzešciaňskiej przy založeniach systemu Maxa Schelera</i> (Lublin 1959). Porovnaj <i>Problem oderwania przežycia od aktu w etyce na tle pogladów Kanta i Schelera</i>, „Roczniki Filosoficzne“ 5: 1955-57, zošit 3, s. 113-140; <i>W poszukiwaniu podstaw perfekcjoryzmu w etyce</i>. Tamtiež, zošit 4, s. 303-317; <i>O kierowniczej lub služebnej roli rozumu w etyce. Na tle pogladów Tomasza z Akwimu, Humea i Kanta</i>. Tamtiež 6: 1958, zošit 2, s. 13-31.</p>

  <p><a id="f43" href="chapter-33.xhtml#b43">43</a> Láska je realizovaním istého druhu spoločenstva, ktoré sa opiera o spoločné dobro. Otázka spoločenstva má dva aspekty: predmetový a podmetový. Predmetovo je spoločenstvo definované cieľom spoločného snaženia. Je to menej dokonalé definovanie spoločenstva. Presnejšie definuje spoločenstvo podmetový aspekt - účasť, keď si „človek volí to, čo si volia iní, alebo dokonca volí preto, lebo volia aj iní - ale súčasne to volí ako vlastné dobro a cieľ vlastnej túžby. To, čo si vtedy volí, je vlastným dobrom v tom význame, že človek ako osoba v ňom uskutočňuje seba“ (<i>Osoba i czyn</i>, s. 306). Porovnaj <i>Osoba: podmiot i wspólnota</i>, s. 6-39.</p>

  <p><a id="f44" href="chapter-33.xhtml#b43">44</a> Príjemnosť môže byť a v manželskej láske býva <i>plodom</i> túžby po afirmácii druhej osoby, nesmie však byť hlavným <i>cieľom</i> tejto túžby. Vyzdvihnutie tohto plodu na úroveň prvoradého cieľa je skutkom egoizmu. Tento egoizmus však nielen krivdí osobe - predmet lásky znižuje na úlohu prostriedku na dosiahnutie cieľa, ale súčasne sťažuje dosiahnutie plného šťastia podmetu konania. Lebo šťastie človek dosahuje sebevlastným odovzdaním sa v láske až po stratenie seba (porovnaj evanjeliové: „Ak pšeničné zrno nepadne do zeme a neodumrie, ostane samo. Ale ak odumrie, prinesie veľkú úrodu“.). Z tohto pohľadu je morálne zlé nielen podriadenie iných osôb túžbe po vlastnej príjemnosti, ale aj také usilovanie sa o dobro pre druhú osobu, ktoré sa nezhoduje s dôstojnosťou osoby.<br/>
Treba pamätať na to, že skutočné dobro človeka sa nielenže nestotožňuje s ním preciťovanou príjemnosťou, ale ťažko podlieha akejkoľvek kalkulácii. Dokonca v neeudaimonistickom výklade militarizmu (pozri poznámku 18) jestvuje nebezpečenstvo preferovania „predvídaného“ dobra na úkor takého, ktorého realizovanie si vyžaduje niekedy dlhší čas a veľkú obetu, ale ktoré je nezmerateľné. K takým typom dobra určite patrí plné sebauskutočnenie osoby dosahované vzájomnou manželskou láskou. Práve táto láska je vtedy náležitá a správna, keď je jej cieľom základné šťastie druhej osoby, nie však jednoduché množenie príjemností a unikanie nepríjemnostiam.</p>

  <p><a id="f45" href="chapter-33.xhtml#b45">45</a> Človek „sa sceľuje“, „uskutočňuje sa“ vždy a iba vtedy, keď miluje, teda keď afirmuje hodnotu adresáta skutku v celej jeho objektívne danej a podmetu na potvrdenie uloženej pravde. Porovnaj <i>Osoba i czyn</i>, s. 182-187.</p>

  <p><a id="f46" href="chapter-34.xhtml#b46">46</a> V terminológii, ktorú prijal autor, je „chcenie“ skutkom vôle. V súvislosti s tým sa natískajú dve myšlienky. Po prvé: Veľmi často hovoríme napríklad „chce sa mi“ niečo alebo „zachcelo sa mi“ niečo, čo vzťahujeme nie na samu osobu, ale na žiadostivosť a na jej „vlastnú dynamiku“. Po druhé: Hoci v nás jestvuje a hoci sa v nás prejavuje takáto dynamika, je potrebné, aby človek do istej miery zodpovedal za jej naliehavosť a za jej nepodriadenosť.</p>

  <p><a id="f47" href="chapter-34.xhtml#b46">47</a> Skutok vôle („chcenie“ „nechcenie“ niečoho) obsahuje intelektuálne poznanie „čohosi“, teda úsudok rozumu. Preto správanie sa človeka, ktorý registruje „morálne podozrivé“ pocity v situácii umožňujúcej iba „predstavené úsudky“ a nie skutočné - bez ohľadu na to, aké by bolo to správanie sa - nemôže byť predmetom morálneho hodnotenia. Len na základe intelektuálneho vedomia - a nie iba predstavovaného - môže vzniknúť úsudok o morálnej povinnosti (predstaviť si, že som povinný niečo, je málo na to, aby bol človek skutočne povinný, podobne, ako predstaviť si, že chcem niečo - napríklad na divadelnej scéne - a niečo naozaj chcieť - to sú dve rozličné veci).<br/>
Usmerňovanie vlastného konania v zhode s „pravdou o morálnom dobre“ môže byť v určitom zmysle podvedomé, ale iba v tom zmysle, že predtým prijaté a upevnené príčiny v určitých dispozíciách aktivít, racionalizujú dané konanie mimo aktuálnej pozornosti. Morálna hodnota ľudského konania - pri veľmi častých zmenách, ktoré vstupujú tak do ich predmetu, ako aj do okolností- nemôže byť neustále kontrolovaná a usmerňovaná pozornosťou, ktorá sa musí zamerať aj na iné druhy hodnotenia. Preto „človek dobrej vôle“ oprávnene dôveruje - lebo napokon musí dôverovať - tej „nadobudnutej spontánnosti“, za ktorú vďačí svojim morálne hodnotovým dispozíciám (podobne ako v právnom štáte - napríklad pouliční chodci sú považovaní za bezúhonných - <i>donec contrarium probetur</i>).</p>

  <p><a id="f48" href="chapter-34.xhtml#b48">48</a> V spojení s predchádzajúcim je dôležité rozlíšenie skutku morálne dobrého a skutku morálne správneho, ale aj dvojaká funkcia svedomia ako informátora vo vzťahu k obom spomínaným aspektom skutku. Môj úsudok: „Musím vykonať skutok <i>A</i> vo vzťahu k osobe <i>O</i>“ má totiž dva rozličné štrukturálne, hoci úzko navzájom späté rozmery. Prvý rozmer vyjadruje úsudok: „Musím afirmovať <i>O</i>“ (a každého iného na jeho mieste). Tento rozmer možno nazvať rozmerom „prasvedomia“. Druhý rozmer predstavuje úsudok: „<i>A</i> je zodpovedajúcim (alebo dokonca jediným) spôsobom afirmovania osoby <i>O</i>“. Len v svojom prvom rozmere je tento úsudok neklamným informátorom. Aj preto podmet, keď si volí (postoj, intencia) konanie zhodné so svedomím, je si istý len v tom, že <i>chcel</i> afirmovať <i>O</i>, nie si je však istý v tom, či si zvolil skutok, ktorý <i>je skutočne vhodný</i> na úlohu afirmovať <i>O</i>. Inými slovami, možno - konajúc súhlasne so svedomím (v dobrej intencii) na škodu osoby <i>O</i>. Vtedy hovoríme, že skutok je morálne pozitívny len v aspekte postoja či zámeru, čiže je <i>morálne dobrý</i>, ale nie je morálne pozitívny v svojom objektívnom, predmetovom pôsobení na adresáta konania. Inými slovami - je <i>morálne nesprávny</i>. Konanie, ktoré sa zhoduje so svedomím. je teda vždy morálne dobré, ale nie je vždy morálne správne. Svedomie však vždy zaväzuje konať súhlasne s ním, dokonca mylne, lebo ten, kto sa mýli, nevie <i>ex definitione</i> o svojom omyle. Možnosť dopustenia sa omylu v takej podstatnej veci privádza k osobitnej starostlivosti o presnosť svojho morálneho rozpoznania. Jediný spôsob, ako si zaručiť túto presnosť, je čoraz hlbšie poznávanie svojej objektívnej štruktúry. Ukázať práve túto štruktúru človeka, muža a ženy, v celkovom obraze ich povolania k vzájomnej láske, je hlavnou úlohou tejto knižky.</p>

  <p><a id="f49" href="chapter-34.xhtml#b49">49</a> Pozri poznámku <a href="#f41">41</a>.</p>

  <p><a id="f50" href="chapter-35.xhtml#b50">50</a> Hoci sa kultúra práve tým odlišuje od prírody, že je dielom osôb, kultivovaním vnútorného života - autorom tu nazvané „kultúrou osoby“ - rozhoduje v každej spoločnosti tak o „východiskách“, ako aj o „cieľoch“ všetkých kultúru tvoriacich konaniach, ale aj o ich dejinnej a všeľudskej dôležitosti.</p>

  <p><a id="f51" href="chapter-35.xhtml#b51">51</a> Širšie písal autor o perfekcionizme v článku <i>W poszukiwaniu podstaw perfekcjoryzmu w etyce</i>.</p>

  <p><a id="f52" href="chapter-35.xhtml#b52">52</a> Rozum určuje skutočné dobro v tom zmysle, že je inštanciou, ktorá dáva zodpovedajúce hodnotiace či zaväzujúce úsudky. Hoci je tvorcom týchto úsudkov, predsa nevytvára ich pravdu; túto pravdu len tlmočí. Avšak iba v domnení zhody predkladaného úsudku s tým, čoho sa úsudok týka, je rozum pripravený vydať príslušný úsudok a naozaj ho vydá. Aj preto „prežitie povinnosti je najužšie späté s prežitím pravdivosti“ (<i>Osoba i czyn</i>, s. 172). „Skutočnosť svedomia nie je taká subjektívna, aby nebola v istom zmysle intersubjektívna. Vo svedomí [...] sa uskutočňuje osobitné <i>spojenie pravdivosti s povinnosťou, ktorá sa prejavuje ako normatívna sila pravdy</i> (podčiarkol autor; tamtiež, s. 161).</p>

  <p><a id="f53" href="chapter-35.xhtml#b53">53</a> Avšak len z druhej strany láskou, teda afirmáciou osoby, sa stáva čistota cnosťou, morálnou správnosťou, súhlasne s vymedzením sv. Augustína <i>„caritas est forma virtutum“</i>.</p>

  <p><a id="f54" href="chapter-35.xhtml#b54">54</a> Často sa v etických diskusiách, ale osobitne v tých, ktoré sa konali po vyhlásení encykliky <i>Humanae vitae</i>, túžba po čistote - alebo širšie - po skoordinovaní lásky s požiadavkami prirodzeného zákona v tejto oblasti - definovala ako prejav opovrhovania alebo odvrátenia sa od toho, čo je telesné (<i>contemptus mundi</i>), alebo tiež ako prejav manicheizmu. Tu chápeme požiadavku čistoty práve ako úctu voči telu a voči ľudskej somatickej dynamike. Súčasne sa zvýrazňuje to, že táto dynamika dostáva úplný ľudský prejav jej integrovaním s celkovou dynamikou človeka, „vyzdvihnutie,“ na osobnú úroveň. Lebo dynamika tela nie je nezávislým a samostatným prejavom, ale je prirodzene nasmerovaná na službu integrálnemu dobru ľudskej osoby.</p>

  <p><a id="f55" href="chapter-36.xhtml#b55">55</a> „Tieto dve normy - jedna získaná z prirodzenosti sexuálneho pudu a dožadujúca sa rešpektovania jeho celosti, druhá získaná z dôstojnosti osoby, zo zreteľa na to, ktorej osobe patrí láska - navzájom sa obsahujú a podmieňujú v každom medziosobovom vzťahu spätom s činiteľom pohlavia. [...]. Norma v poriadku prírody, ktorá si vyžaduje rešpektovanie cieľovosti pudu, je základnejšou. Norma dožadujúca sa správneho vzťahu k osobe v sexuálnej oblasti je nadradená a plní zdokonaľujúcu úlohu - najmä v svojej evanjeliovej konkretizácii. Nemožno hovoriť o naplnení personalistickej normy, najmä v jej kresťanskej, evanjeliovej konkretizácii, bez rešpektovania cieľovosti pudu vo vzťahu k osobe druhého pohlavia“ (<i>Zagadnienie katolíckej etyki seksualnej</i>, s. 14).</p>

  <p><a id="f56" href="chapter-39.xhtml#b56">56</a> „Správnosť“ možno chápať dvojako. Po prvé: v širšom význame ide o racionálnosť konania chápanú neutilitaristicky, to znamená o <i>plnú racionálnosť</i>, berúcu do úvahy nie iba a nie predovšetkým zretele užitočnosti. Po druhé: v prísne personalistickom chápaní etická kvalifikácia nazývaná „správnosťou“ hovorí o zhodnosti daného morálneho skutku s celkom vlastnou hodnotou, nemeniteľnou a nepostrádateľnou, akou každá osoba tým samým reprezentuje, že je osobou, nie vecou („niekým k niekomu“, ale nie „niečím k niečomu“).</p>

  <p><a id="f57" href="chapter-39.xhtml#b57">57</a> Pojem cnosť je v tomto kontexte úzko spätý s pojmom transcendencie, čiže „nadradenosti osoby voči sebe samej“ a voči svojej dynamike. Osoba je „nad“ svojím konaním a „nad“ predmetom svojho konania. Vďaka tomu je možné samovlastnenie a samoovládanie osoby, ktoré sú nevyhnutnými podmienkami cnosti - správnosti konania. Takto chápaná transcendencia je prejavom duchovnosti človeka a zároveň poukazuje na túto duchovnosť. Porovnaj <i>Osoba i czyn</i>, časť II. -„ <i>Transcedencia osoby w czynie</i>“.</p>

  <p><a id="f58" href="chapter-39.xhtml#b58">58</a> Určité druhy hodnôt (medzi nimi morálne hodnoty) sú hodnotami nie preto, lebo niekto po nich túži, ale <i>vice versa:</i> túžime po nich (ba dokonca cítime sa byť zaviazaní túžbou), lebo sú hodnotami. Podstatne iný je pôvod hodnôt, napríklad konvenčných. Preto každá hodnota - sama o sebe - nie je tým istým čo predmet, ktorý ju reprezentuje - ona len určuje osobitný vzťah (predmetovo-podmetový alebo podmetovo-predmetový podľa svojho pôvodu) - vzťah takej či inej súvislosti (niekoho niekomu, niečoho niekomu, alebo niečoho niečomu, so zreteľom na niekoho). Často však - tak ako v tomto prípade - nazývame „hodnotou“ (prostredníctvom metonymie) predmet, ktorý ju reprezentuje.</p>

  <p><a id="f59" href="chapter-39.xhtml#b59">59</a> Autor tu je predstaviteľom stanoviska, v ktorom sa osobitná bezpodmienečnosť morálnej povinnosti nevysvetľuje ani samou skutočnosťou príkazu (morálny pozitivizmus, dekretalizmus), ani vonkajšou inštanciou vo vzťahu ku konajúcemu, (heteronomický pozitivizmus), ani vnútornou inštanciou vo vzťahu ku konajúcemu, napríklad imperatívom „praktického rozumu“, ktorého funkciu stotožňujeme s funkciou vôle (autonomistický pozitivizmus I. Kanta). Lebo vtedy sa morálna povinnosť stotožní s vonkajším alebo vnútorným tlakom, ktorý konajúcemu odoberá morálnu podmetovosť. K podstate tejto podmetovosti patrí nepopierateľné právo položiť otázku „prečo?“ adresovanú morálnej povinnosti. Dôvodom, ktorý bezprostredne zakladá fakt morálnej povinnosti, je dôstojnosť osoby.</p>

  <p><a id="f60" href="chapter-39.xhtml#b60">60</a> Objektivizácia morálneho poriadku v človeku sa uskutočňuje vyjadrením pravdy („pravdy o dobre“, „axiologickej pravdy“). Táto pravda je zachytená poznaním, pochopenou skúsenosťou. Tvrdenie, že niečo je skutočne dobré a správne, uvoľňuje v človeku povinnosť a povzbudzuje ho ku konaniu, ktorým realizuje dobro. Nadradenosť (transcedencia) osoby voči vlastnému dynamizmu a predmetom svojej túžby, vďaka pochopenej a prijatej pravde, je príčinou realizovanie dobra, a tým „sebauskutočňovania osoby“. Porovnaj (<i>Osoba i czyn</i>, I. kapitola („Osoba i czyn v aspekcie šwiadomošci“ a IV. kapitola („Samostanowienie a spelnienie“ ).</p>

  <p><a id="f61" href="chapter-40.xhtml#b61">61</a> Skutok lásky ako skutok afirmácie osoby adresáta konania so zreteľom na jej dôstojnosť je v svojej podstate nezištným skutkom. Súčasne má povedľa svojich prechodných účinkov (je vlastne skutkom dobročinnosti, <i>actus beneficentiae)</i> aj účinky neprechodné. Je to <i>sui generis</i> „dobročinnosť“ pre podmet konania, ktorý uskutočňujúc čin lásky, tým činom sa sám najhlbšie realizuje. (Porovnaj <i>Il problemu del costituirsi della cultura attraverso la praxis umana</i>. „Rivista di filosofia neo-scolastica“, 69, 1977, č. 3, s. 513-524.)</p>

  <p><a id="f62" href="chapter-41.xhtml#b62">62</a> Porovnaj <i>Mysli o malžeňstwie</i>. „Znak“, 7, 1957, s. 595-604.</p>

  <p><a id="f63" href="chapter-42.xhtml#b63">63</a> <i>„Rodina je tým miestom, v ktorom sa každý človek nachádza v svojej jedinečnosti a neopakovateľnosti</i> (zdôraznil autor). Ona je a musí byť takým osobitým zložením síl, v ktorom je každý človek dôležitý a potrebný so zreteľom na to, kým je - zložením najväčšmi “ľudským", postaveným na hodnote osoby a na túto hodnotu všestranne nasmerovaným." (<i>Rodzina jako „communio personarum“</i>. „Ateneum Kaplaňskie“ 66: 1974, t. 83, s. 348.)</p>

  <p><a id="f64" href="chapter-42.xhtml#b64">64</a> Pri základoch medziosobového <i>communio</i> leží pre človeka ako osobu vlastná (ktorá vytvára štruktúru samovlastnenia a samoovládania) „schopnosť dávať sa, stávať sa darom pre druhých“ (<i>O znaczeniu milošci oblubieňczej</i>, s. 166). Samozrejme, „ak toto nezištné darovanie seba má byť darom a má sa realizovať ako dar v medziosobovom vzťahu, [...] musí byť nielen <i>»dávaný«</i>, ale rovnako aj <i>»prijímaný« v celej svojej pravde a autentickosti“</i> [zdôraznil autor] (<i>Rodzina jako „communio personarum“</i>, s. 355). K tejto pravde patrí to, že človek, ktorý dáva seba (čo vôbec neznamená - „zbaviť sa ontickej neodovzdateľnosti“ - porovnaj <i>O znaczeniu milošci oblubieňczej</i>, s. 165-168), ako keby strácal právo na seba v prospech osoby, ktorej sa dal. Aj preto je „siahanie po cudzom vlastníctve“ (po cudzom manželovi alebo manželke), ako aj dávanie sa prostredníctvom manžela (manželky) niekomu tretiemu skutkom osobitnej krádeže a tak hlboko zasahujúcej do medziosobného spoločenstva lásky, ako hlboko konštituuje toto spoločenstvo nezištný dar seba. „Nemožno zbaviť osobu daru, ktorý prináša, nemožno jej odňať v tomto dávaní seba to, kým v skutočnosti ona je a čo ý skutočnosti mieni vyjadriť svojím konaním“ (<i>Rodzina jako „communio personarum“</i>, s. 355).</p>

  <p><a id="f65" href="chapter-42.xhtml#b65">65</a>  „Koľkokrát s pozornosťou sledujeme celú liturgiu tejto sviatosti [manželstva - poznámka redakcie], stojí pred nami dvojica ľudí, muž a žena, ktorí prichádzajú, aby pred Bohom vyjadrili práve to, že ustanovujú objektívnu situáciu, v ktorej sa obaja majú stať navzájom pre seba darom ako manželia. K podstate tejto situácie, ktorá sa vtedy prejavuje, a tým napokon dozrieva a ustanovuje sa ako sviatosť, patrí aj manželské spolužitie. Nachádza sa v celkovej podobe toho životného povolania, ktoré obaja vyznávajú pred Bohom ako “svoju čiastku s Ježišom Kristom" v spoločenstve Cirkvi. Aj týmto vyznaním akoby seba vzájomne brali z rúk Boha-Stvoriteľa a Vykupiteľa. Prijímajú sa navzájom, aby boli pre seba darom ako muž a žena, a v tom <i>je</i> sviatostné potvrdenie práva na sexuálne spolužitie, ktoré len v manželskej zmluve môže byť správnou formou realizovania všeobecného »práva daru«, ktorý do samého jestvovania osoby vpísal Boh" (O <i>znaczeniu milošci oblubieňczej</i>, s. 174).</p>

  <p><a id="f66" href="chapter-42.xhtml#b66">66</a> „Ospravedlnenie milosťou“, čiže oslobodenie človeka od „prvotného“ hriechu sa uskutočňuje podstatne a zásadne <i>krstom</i>. Vzbura prvých rodičov však poškodila fyzickú i morálnu prirodzenosť človeka, čo však prirodzene vedie ľudských jedincov k páchaniu rozličných vín a osobných hriechov voči sebe, ale predovšetkým voči Bohu, vlastníkovi všetkých bytostí. Ľudia, ktorí potrebujú ospravedlnenie a ktorí po ňom túžia, ho nachádzajú v Kristovi, lebo len Ním a v Ňom môže byť človek „celkom v poriadku“ so svojím Stvoriteľom. To sa deje zásadne <i>sviatosťou pokánia</i>, ale aj ostatnými sviatosťami, teda aj <i>kresťanským manželstvom</i>.<br/>
„Oba tieto druhy ospravedlnenia“ nemožno zamieňať s „ospravedlňovaním“ samej skutočnosti sexuálneho spolužitia, ktoré sa koná v objektívnom a v trvalom rámci určenom ustanovizňou manželstva ako <i>sacramentum naturae</i>, a preto na základe správnosti, ktorú určuje prirodzený zákon.</p>

  <p><a id="f67" href="chapter-43.xhtml#b67">67</a> Personalistická norma sa vzťahuje predovšetkým na postoj podmetu (<i>benevolentia</i>). treba sa usilovať o dobro osoby-predmetu, ale nie je možné ju úplne podriaďovať vlastným cieľom podmetu. Keď však chceme tento postulát premeniť na skutok (<i>beneficentia</i>), nemožno afirmovať osobu-predmet inak, ako realizovaním nadmorálneho dobra (život, zdravie a podobne), ktoré majú hodnotu natoľko, nakoľko slúžia osobe. Preto možno povedať, že všetky normy, ktoré sa týkajú realizovania tohto dobra (kategória správnosti - porovnaj s poznámkou <a href="#f48">48</a>) majú teologický charakter: zaväzujú natoľko, nakoľko ich dodržiavanie prináša osobe-predmetu viac dobra ako ich nedodržiavanie. Ale z toho, že hodnota osoby prevyšuje hodnotu celého nadmorálneho dobra nevyplýva, že všetky normy, ktoré prikazujú ich realizovanie, pripúšťajú výnimky. Tým skôr to nie je tak, aby podmet silou svojho rozhodnutia mohol určovať, ktorá norma ho v danej situácii zaväzuje. Práve zo spôsobu previazanosti nadmorálneho dobra s dobrom osoby možno odhaliť definovanú hierarchiu v dobre, ktorá je stála potiaľ, pokiaľ je stála ľudská prirodzenosť. Efektívna afirmácia osoby-predmetu teda vyžaduje od podmetu dôkladné rozpoznanie úrovne nadmorálneho dobra, o ktoré ide. Rešpekt voči dobru, ktoré sa podstatne viažu s dobrom a s rozvojom ľudskej osoby, poukazuje na to, v akom stupni je postoj podmetu naozaj postojom lásky.</p>

  <p><a id="f68" href="chapter-43.xhtml#b68">68</a> Porovnaj s poznámkou <a href="#f26">26</a>.</p>

  <p><a id="f69" href="chapter-43.xhtml#b69">69</a> Podstatu týchto poriadkov, ktorá je spätá s manželským spolužitím, zvýrazňuje aj encyklika <i>Humanae vitae</i>. Diskusia, ktorú táto encyklika vyvolala, dokazuje, aké je ťažké zachytiť tú osobitú dvojitú významovosť manželského aktu, za ktorou stojí definovaná v zásadných črtách identická v encyklike i v <i>Milošči i odpowiedzialnošči</i> - vízia ľudskej osoby a manželskej lásky. Bez toho, aby sme vstupovali do detailov tejto diskusie, hodno vyzdvihnúť štrukturálny rozdiel oboch týchto poriadkov, signalizovaný K. Wojtylom: poriadok prírody (tu chápaný ako komplex pomerne autonómneho dynamizmu v človeku, slúžiaci na odovzdávanie života - porovnaj so stranami 204-205) smeruje k plodeniu, osobový poriadok sa však prejavuje v láske osôb. V poriadku prírody je obsiahnutý vzťah k určenému dôsledku manželského aktu (narodenie človeka), v osobovom poriadku ide priamo a predovšetkým o prejav lásky osoby k osobe. Keďže je však telo integrálnou súčasťou ľudskej osoby („keď sa dotýkam tvojej ruky, dotýkam sa teba“) a ním vyjadruje osoba postoj voči iným osobám, musí aj spôsob prejavovania lásky rešpektovať tú „vnútornú logiku“, akou sa v človeku riadi prirodzenosť. Lebo vlastnosťou ľudskej osoby - ako na to poukazuje K. Wojtyla v práci <i>Milošč i odpowiedzialnošč</i>, ale ešte významnejšie v diele <i>Osoba i czyn</i> (porovnaj najmä kapitolu <i>„Integracia osoby v czynie“)</i>, je práve schopnosť uvádzať poriadok prírody do rámca osobového poriadku. Z nadradenosti toho posledného vôbec nevyplýva morálne právo voľne manipulovať s prírodou, naopak, zachovávanie jej základných zákonitostí predstavuje nevyhnutnú podmienku možnosti skutočného a plného realizovania osobového poriadku. (Porovnaj autorove štúdie <i>Zagadnienie katolickiej etyki sexualnej</i> a <i>Osoba ludzka a prawo naturalne</i>. „Roczniki Filozoficzne“ 18: 1970, 2, s. 53-59.)<br/>
Dôsledkom takýchto antropologických predpokladov vo vzťahu k manželskej etike je okrem iných obsiahnuté v diele <i>Milošč i odpowiedzialnošč</i>, ako aj v encyklike <i>Humanae vitae</i>, ktoré osobitne vyvoláva ostré kontraverzie - negatívne hodnotenie všetkých metód regulovania počatia, ktoré sa pokúšajú od seba oddeliť oba poriadky a realizovať medziosobovú lásku znetvorením tejto prirodzenej logiky. Autorom vyjadrený rozdiel medzi poriadkom prírody a poriadkom osoby pripomína v novšej teologicko-morálnej literatúre známe rozlíšenie skutkov na „skutky splnenia“ (<i>Erfülllungshandlungen</i>) a na „skutky vyjadrenia“ (<i>Ausdruckhandlungen</i>). Súčasní autori sú však náchylní rozoberať obe tieto kategórie oddelene. Naproti tomu v koncepcii K. Wojtylu - osobitne vo vzťahu k manželskej láske - treba hovoriť skôr o dvoch „rozmeroch“ činu: „účinkovom“ (ktorý je vlastný poriadku prírody) a „vyjadrenia“ (ktorý je špecificky osobový), pričom oba musia byť navzájom zodpovedne zharmonizované.</p>

  <p><a id="f70" href="chapter-43.xhtml#b70">70</a> „Samozrejme, nemožno prijať to, aby sa muž a žena (keď nerátame s prípadmi získanej alebo vrodenej neplodnosti) spájali ako manželia predovšetkým s cieľom vzájomného dopĺňania sa alebo aj obojstranného dopĺňania sa (<i>mutuum adiutorium</i>), lebo to sa nezhoduje s plánom Stvoriteľa tak v poriadku prírody, čiže vo svetle rozumu, ako aj vo svetle Zjavenia a v poriadku milosti“ (<i>Zagadnienie katolickiej etyki sexualnej</i>, s. 16).</p>

  <p><a id="f71" href="chapter-43.xhtml#b71">71</a> <i>„Rodičovstvo je vnútornou skutočnosťou</i> (zdôraznenie autora) v mužovi a v žene ako v otcovi a v matke, ktorých údelom spolu s počatím a s narodením dieťaťa sa stáva nová vlastnosť a nový stav“ (<i>Rodzicielslwo jako „communio personarum“;</i> „Ateneum Kaplaňskie“ 67:1975, t. 84, s. 17). „Deti vstupujú do manželského spoločenstva muža a ženy aj preto, aby toto spoločenstvo potvrdili, upevnili a prehĺbili. A preto ich vlastná medziosobová účasť, <i>communio personarum</i>, tu nachádza obohatenie“ (tamtiež, s. 21).</p>

  <p><a id="f72" href="chapter-43.xhtml#b72">72</a> Vzťah Stvoriteľa k tomuto druhu počínania sa natíska jednoznačným spôsobom, podobne, ako bez ťažkostí môžeme vytušiť reakciu otca, pozorujúceho, že dieťa, ktorému napríklad dal do ruky krajec chleba s lekvárom, zjedlo iba lekvár, ale chlieb zahodilo. Ak sa nedovolí dieťaťu siahať len na to, čo poskytuje príjemné <i>prežívanie</i>, ak je spojené s tým, čo slúži <i>životu</i>, o čo väčšmi to nemožno dovoliť dospelým!</p>

  <p><a id="f73" href="chapter-43.xhtml#b73">73</a> Porovnaj s poznámkou <a href="#f26">26</a>.</p>

  <p><a id="f74" href="chapter-44.xhtml#b74">74</a> Nie je to, samozrejme, celkom presné: keď sa rodí nový človek, rodí sa nielen nový „žalúdok, ktorý treba plniť“, ale aj nový pracovník, niekedy vynálezca a tvorca zariadení, ktoré mnohonásobne zefektívňujú prácu.</p>

  <p><a id="f75" href="chapter-44.xhtml#b75">75</a> Porovnaj s poznámkou <a href="#f60">60</a>.</p>

  <p><a id="f76" href="chapter-44.xhtml#b76">76</a> Prírodu tu nechápeme biologicky; ide tu predovšetkým o to, aby sa iniciatíva ľudských osôb vmestila do rámca tej „iniciatívy“, ktorej prejavom je stvoriteľský poriadok ustanovený Bohom. Iniciatíva ľudí, ktorí „technicky uskutočňujú“ manželské spolužitie, sa z tohto rámca vymyká, a to dosť výrazne.</p>

  <p><a id="f77" href="chapter-44.xhtml#b77">77</a> Ide o konanie, ktoré je pozbavené morálneho dôvodu, a teda bez objektívne dôležitých dôvodov, ktoré diktuje dôstojnosť osoby. Táto podmienka je hodna zvýraznenia, lebo chráni pred unáhleným záverom, že manželské spolužitie neplodných osôb nemôže byť cnostné.</p>

  <p><a id="f78" href="chapter-44.xhtml#b78">78</a> „Unikanie pred rodičovstvom v stupnici konkrétnej skutočnosti spolužitia nemôže byť rovnocenné s unikaním, či priamo deformovaním rodičovstva v stupnici celého manželstva. Tento okamih treba predovšetkým vziať do úvahy“ (<i>Milošč i odpowiedzialnosšč</i>, 1. vydanie, Lublin 1960, s. 185).</p>

  <p><a id="f79" href="chapter-46.xhtml#b79">79</a> Uvážme, že človek je predmetom nielen „vecných“ povinností zo strany Boha, lebo samo zaangažovanie sa Stvoriteľa do jeho vytvárania, do udeľovania mu jestvovania a slobody je plnením si osobovej povinnosti svojho druhu. O koľko čisto vecné vyrovnanie nezávisí od hodnosti kontrahentov, o toľko užšie sa s ňou spája rovnosť v oblasti výmeny osobných povinností.</p>

  <p><a id="f80" href="chapter-46.xhtml#b80">80</a> Ide tu najvýraznejšie o „komerčnú“ spravodlivosť (typu <i>do ut des);</i> spravodlivosť v hlbšom, integrálnom zmysle, smerujúcu súčasne k „vyrovnaniu“ vo vzájomnom milovaní sa, v „dávaní seba“. Vzniklo by rozchádzanie zásad (spravodlivosti a lásky); ale medzi stvorením a Stvoriteľom sa ukazuje vyrovnanie v tejto matérii nemysliteľným: jednoducho nie sme schopní milovať Boha tak, ako nás miluje On.</p>

  <p><a id="f81" href="chapter-51.xhtml#b81">81</a> Je to známa vec, že normálny priebeh sexuálneho vzťahu sa zakončuje egocentrickým sústredením pozornosti na vlastné prežívanie. Manželia musia pamätať na to, že ich telesné spolužitie predstavuje súčasne tajomstvo ich duchovného zjednotenia v láske a úcte. Úplné absorbovanie ich vedomia zmyslovým zadosťučinením, najmä vlastným, sa javí ako nebezpečné a škodlivé rovnako pre biologickú, psychickú i morálnu stránku aktu.</p>

</body>

</html>