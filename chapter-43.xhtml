<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Plodenie a rodičovstvo</title>
</head>

<body>

  <h3 id="toc_4">Plodenie a rodičovstvo</h3>

  <p>Hodnota ustanovizne manželstva spočíva okrem iného v tom, že ospravedlňuje fakt sexuálneho spolužitia ženy a muža. „Fakt“ tu nechápeme jednorazovo, ale sústavne - ako veľa faktov. Preto je ľudské manželstvo „stavom“ (stav manželský) - čiže stálou ustanovizňou, ktorá vytvára na celý život rámec spolujestvovania muža a ženy. Tento rámec, samozrejme, nie je vyplnený len pohlavným spolužitím. Ide o mnohé fakty z veľmi rôznorodých oblastí, napr. z oblasti ekonomickej, kultúrnej či náboženskej. Všetky spolu vytvárajú bohaté a možno všestranné spoločenstvo života dvojice ľudí, najprv manželstva, neskôr rodiny. Majú svoju vlastnú špecifickú váhu a istým spôsobom podmieňujú vývoj lásky muža a ženy v manželstve. Fakty pohlavného spolužitia majú medzi nimi vlastnú špecifiku a osobný zmysel, lebo ostávajú v osobitnom spojení s vývojom lásky osôb. Ustanovizeň manželstva ospravedlňuje pohlavné spolužitie muža a ženy. Ustanovizeň manželstva ospravedlňuje pohlavné spolužitie daného muža s danou ženou v tom zmysle, že vytvára objektívny rámec, v ktorom sa môže realizovať trvalé zjednotenie osôb (samozrejme, pod podmienkou monogamie a nerozlučnosti).</p>

  <p>Realizovanie tohto zjednotenia osôb <i>y</i> a <i>x</i> v každom osobitnom skutku manželského spolužitia však predstavuje osobitný morálny problém, vnútorný problém manželstva. Ide o to, aby každý skutok, každý manželský vzťah mal svoju vnútornú spravodlivosť, lebo bez spravodlivosti nemožno hovoriť o zjednotení osôb v láske. Preto jestvuje osobitný - z hľadiska morálky a kultúry osoby nesmieme dôležitý problém prispôsobenia samotného manželského spolužitia objektívnym požiadavkám personalistickej normy. Práve v tejto oblasti je realizovanie požiadaviek tejto normy obzvlášť dôležité, ale súčasne - neskrývajme to - obzvlášť ťažké, lebo k slovu sa dostáva celá spleť vnútorných činiteľov a vonkajších okolností, ktoré uľahčujú zdegradovanie tohto skutku vzájomnej lásky na úroveň „užívania“. Ak teda niekde, tak tu zvlášť treba hovoriť o zodpovednosti za lásku. Hneď dodajme, že táto zodpovednosť za lásku k osobe sa dopĺňa so zodpovednosťou za život a tiež za zdravie; je to spleť dobra, ktoré spolurozhoduje o etickej hodnote každého faktu manželského spolužitia. Preto možno náhľad na tieto hodnoty formulovať s ohľadom na každé z nich osobitne a zo zodpovednosti za ne. My budeme vychádzať z toho dobra, ktoré predstavuje osoba a pravdivo chápaná láska. Zdá sa totiž, že toto dobro je najhlbšie a podmieňuje vzťah k ostatným.<sup><a id="b67" href="footnotes.xhtml#f67">67</a></sup></p>

  <p>Muž a žena, ktorí sa ako manželia zjednocujú v sexuálnom spolužití, už tým samým vstupujú do sféry poriadku, ktorý treba správne nazývať prirodzeným poriadkom. V prvej kapitole sme obrátili našu pozornosť na to, že prirodzený poriadok nemožno stotožniť s „poriadkom prírody“. Je to totiž predovšetkým poriadok jestvovania a vznikania - prokreácie. Slovo - <i>procreatio</i> -máme na mysli v jeho plnom význame, keď tvrdíme, že prirodzený poriadok smeruje k plodeniu cestou pohlavného spolužitia. Prirodzená cieľovosť manželského spolužitia, každý fakt pohlavného spolužitia muža a ženy z prirodzenosti veci sa nachádza vo sfére tejto cieľovosti. Preto objektívne chápaný manželský vzťah nie je iba zjednotením osôb, muža a ženy v ich vzájomnom vzťahu, ale je zo svojej prirodzenosti (podstaty) zjednotením osôb vo vzťahu k <i>procreatio</i>. Výraz <i>procreatio</i> plnšie vystihuje obsah problému, kým výraz „plodenie“ má skôr „prírodný“, biologicky význam.<sup><a id="b68" href="footnotes.xhtml#f68">68</a></sup> Vieme však, že v tomto prípade ide nielen o počiatok života v čisto biologickom význame, ale ide o počiatok jestvovania osoby, preto je lepšie hovoriť o „prokreácii“.</p>

  <p>V manželskom spolužití muža a ženy teda prichádza k stretnutiu dvoch poriadkov: prirodzeného poriadku smerujúceho k plodeniu a tiež poriadku osobného, ktorý sa prejavuje v láske osôb a ktorý sa usiluje o jej najplnšie realizovanie.<sup><a id="b69" href="footnotes.xhtml#f69">69</a></sup> Tieto dva poriadky nemožno od seba oddeliť; jeden závisí od druhého, predovšetkým vzťah k plodeniu (<i>procreatio</i>) podmieňuje realizovanie lásky. V živočíšnom svete jestvuje len „plodenie“, ktoré sa realizuje prostredníctvom inštinktu. Tam niet osôb, a preto tam nie je ani možnosť, ba ani požiadavka personalistickej normy, ktorá hlása lásku. Vo svete osôb však sám inštinkt nič nerieši a sexuálny pud ako keby vstupoval do brán vedomia a vôle, pričom poskytuje nielen podmienky plodnosti, ale súčasne svojský „materiál“ lásky. Ak sa má táto vec riešiť na skutočne ľudskej úrovni, na úrovni osoby, nemožno realizovať jednu bez druhej. Avšak obe, teda Prokreácia (plodenie), ako aj láska sa realizujú na základe vedomej voľby osôb. Keď si muž a žena v rámci manželstva vedome a dobrovoľne volia pohlavné spolužitie, vtedy si s ním volia aj možnosť prokreácie, volia si účasť na stvorení (pričom sa prispôsobujú vlastnému významu slova <i>procreatio</i>). A iba vtedy stavajú svoje pohlavné spolužitie v rámci manželstva skutočne na úrovni osoby, keď vedome v svojom konaní spájajú jedno i druhé.<sup><a id="b70" href="footnotes.xhtml#f70">70</a></sup></p>

  <p>A pritom sa vynára problém rodičovstva. Príroda smeruje len k plodeniu (dodajme, že samo slovo „natura“ pochádza od slovesa <i>nascor</i> - rodiť sa, odtiaľ natura = to, čo je určené samým faktom narodenia). Plodenie sa spája s biologickou plodnosťou, ktorej silou sa dospelé jedince každého druhu stávajú rodičmi, rodiac potomstvo, čiže nové jedince toho istého druhu. V druhu <i>homo sapiens</i> sa to deje podobne. Človek je však osoba, a preto jednoduchý, prirodzený fakt stávania sa otcom či matkou má hlbší zmysel - nie iba „prírodný“, ale aj osobný. Táto skutočnosť nachádza a musí nájsť základné odzrkadlenie vo „vnútri“ osoby. Toto odzrkadlenie je práve <i>y</i> obsahu pojmu „rodičovstvo“. Ľudské rodičovstvo totiž predpokladá celý proces vedomia a voľby vôle spojený s manželstvom, zvlášť s manželským spolužitím osôb. Keďže manželské spolužitie je a musí byť realizovaním lásky na úrovni osôb, treba v nej hľadať miesto pre rodičovstvo . Pohlavné spolužitie muža a ženy v manželstve má len vtedy plnú hodnotu osobného zjednotenia, keď je v ňom vedomé akceptovanie možnosti rodičovstva. Je to jednoduchý výsledok syntézy dvoch poriadkov - poriadku prírody a poriadku osoby. Muž a žena v manželskom spolužití neostávajú len a výlučne vo vzájomnom vzťahu voči sebe, ale silou faktu sú vo vzťahu k novej osobe, ktorá práve vďaka ich zjednoteniu môže byť stvorená (<i>procreatio</i>).<sup><a id="b71" href="footnotes.xhtml#f71">71</a></sup></p>

  <p>Osobitne tu treba zvýrazniť slovo „môže“, lebo ono poukazuje na potenciálny charakter tohto nového vzťahu. Manželský vzťah dvojice osôb „môže“ dať život novej osobe. Keď sa teda muž a žena, ktorí sú schopní prokreácie, navzájom zjednocujú v manželskom spolužití, vtedy musí sprevádzať ich spolužitie takýto stav vedomia a vôle: „môžem byť otcom“, „môžem byť matkou“. Bez toho nie je ich vzájomný vzťah ospravedlnený, je priam nespravodlivý. Vzájomná snubná láska sa dožaduje zjednotenia osôb. Niečím iným je však samo zjednotenie osôb a niečím iným je ich zjednotenie v pohlavnom spolužití. To druhé sa deje na úrovni osoby len vtedy, keď ich vo vedomí a vo vôli sprevádza to „môžem byť matkou“, „môžem byť otcom“. Je to okamih taký dôležitý a taký rozhodujúci, že bez neho nemožno hovoriť o realizovaní poriadku osôb v manželskom spolužití muža a ženy. Namiesto skutočného zjednotenia osôb by vtedy vzniklo sexuálne, osobne neplnohodnotné zjednotenie. Keď to berieme od základu a do dôsledkov, toto spojenie by vychádzalo len z hodnoty <i>sexus</i>, ale nie z afirmácie hodnoty osoby. Afirmáciu hodnoty osoby nemožno oddeliť ani u muža, ani u ženy od stavu vedomia a vôle: „môžem byť matkou“, „môžem byť otcom“.</p>

  <p>Ak toto smerovanie chýba, vtedy ich pohlavné spolužitie nenájde plné objektívne ospravedlnenie pred nimi samými (nie iba v očiach kohosi tretieho, kto rozoberá takúto situáciu teoreticky a abstraktne). Keď sa pozitívne vylúči z manželského vzťahu potenciálny rodičovský moment, mení sa tým vzájomná konfigurácia osôb, ktoré sa zúčastňujú tohto vzťahu. Zmena postupuje od zjednotenia v láske k spoločnému, či skôr k obojstrannému užívaniu.<sup><a id="b72" href="footnotes.xhtml#f72">72</a></sup> Deje sa to nevyhnutne, hoci má svoje obmeny a odtiene. Pokúsime sa do nich vniknúť, lebo je to problém, ktorý si vyžaduje dôkladnejší rozbor. V každom prípade treba upozorniť na to, že zmena konfigurácie, v akej sú voči sebe osoby <i>y</i> a <i>x</i> vtedy, keď z ich manželského spolužitia je vyčlenená možnosť rodičovstva, presúva sa ich vzájomný vzťah mimo sféru objektívnych požiadaviek personalistickej normy. V manželskom vzťahu, v ktorom muž a žena úplne popierajú to „môžem byť otcom“, „môžem byť matkou“, keď pozitívne vylučujú rodičovstvo, vzniká nebezpečenstvo, že v tomto vzťahu neostáva nič iné okrem užívania, ktorého predmetom je osoba, samozrejme, pre druhú osobu.</p>

  <p>Toto vyjadrenie myšlienky má taký podtón, že môže vzbudzovať nesúhlas tak v teórii, ako aj v praxi. Preto treba pripomenúť všetko, čo bolo predmetom našich úvah najmä v prvej kapitole. Správny vzťah osoby k sexuálnemu pudu spočíva v tom, aby sme ho na jednej strane vedome využívali v jeho prirodzenej cieľovosti a na druhej strane mu odporovať natoľko, nakoľko by malo byť jeho dôsledkom postavenie vzťahu osôb <i>y-x</i> pod úrovňou lásky, v ktorej sa navzájom afirmuje hodnota osoby v zjednotení so skutočne osobným charakterom. Sexuálny (manželský) vzťah má vtedy taký charakter, vtedy je skutočným osobným zjednotením, keď v ňom nie je pozitívne vylúčená rodičovská pripravenosť. Vyplýva to z vedomého vzťahu k pudu: ovládať sexuálny pud znamená prijímať jeho cieľovosť v manželskom vzťahu.</p>

  <p>Môže sa zdať, že takéto stanovisko podriadi človeka-osobu „prírode“ napriek tomu, že v toľkých smeroch človek víťazí nad prírodou a ovláda ju. Je to len zdanlivý argument, lebo všade človek ovláda prírodu tým, že sa prispôsobuje jej imanentnej dynamike. Niet víťazstva nad prírodou v zmysle jej zotročenia. Ovládnutie prírody môže vyplývať iba z dôkladného poznania jej cieľovosti a zákonitosti, ktorá v nej vládne. Človek ovláda prírodu tým, že stále viac využíva v nej ukryté možnosti. Prenesenie do nášho problému sa zdá byť pomerne priezračné. Ani v oblasti sexuálneho pudu nemôže človek zvíťaziť nad „prírodou“ jej narúšaním, ale len prispôsobovaním sa jej imanentnej cieľovosti vďaka pochopeniu zákonitostí, ktoré riadia tento pud, a využívaním možností, ktoré sú v ňom obsiahnuté. Keď vychádza sexuálny vzťah z pudu, vťahuje druhú osobu do diania a prežívania, preto vzťah k tejto osobe so zreteľom na svoju morálnu hodnotu sa nepriamo formuje zaangažovaním pudu v sexuálnom vzťahu. Človek môže ostať verný osobe v poriadku lásky, ktorý je jej vlastný, pokiaľ je verný prírode. Keď narúša prírodu, „narúša“ aj osobu, keď ju robí predmetom užívania namiesto predmetu lásky.</p>

  <p>Rodičovská pripravenosť v manželskom vzťahu ochraňuje lásku, je nevyhnutnou podmienkou pravdivo osobného zjednotenia. Zjednotenie osôb v láske sa nemusí realizovať sexuálnym vzťahom. Keď ho však realizujeme takto, vtedy personalistická hodnota sexuálneho vzťahu nemôže byť zabezpečená bez rodičovskej pripravenosti. Vďaka nej obe zjednotené osoby postupujú v zhode s vnútornou logikou lásky, rešpektujú jej vnútornú dynamiku a otvárajú sa novému dobru, ktoré je v tomto prípade vyjadrením tvorivej sily lásky. Rodičovská pripravenosť tu slúži na prelomenie obojstranného egoizmu (alebo aj jednostranného so súhlasom druhej strany), za ktorým sa vždy ukrýva užívanie osoby.</p>

  <p>Ako vidíme, všetko vychádza z presvedčenia, podľa ktorého je úzky zväzok medzi prirodzeným poriadkom prírody a osobou i realizovaním ľudskej osobovosti. Treba priznať, že človek ťažko chápe a spoznáva poriadok prírody ako istú „abstraktnú veličinu“ (zvyčajne ho zamieňa s „prírodným poriadkom“ a práve tým ho ničí).<sup><a id="b73" href="footnotes.xhtml#f73">73</a></sup> Oveľa ľahšie možno pochopiť silu poriadku prírody, ktorá je konštitutívna pre morálnosť - a teda tiež pre realizovanie ľudskej osobovosti - pokiaľ za tým pozorujeme osobnú autoritu Stvoriteľa. Preto sme túto časť úvah nazvali „Spravodlivosť voči <i>Stvoriteľovi“</i>. Tento pojem budeme ešte osobitne analyzovať.</p>

  <p>V praxi tento problém nie je ľahký preto, lebo láska v spojení so sexuálnym spolužitím a vo všeobecnosti v spojení so vzťahmi osôb rôzneho pohlavia veľmi ľahko podlieha subjektivizácii. V jej dôsledku považujeme za lásku samo výrazné ľúbostné (erotické) prežívanie. Vtedy sa uvažuje takto: niet lásky bez ľúbostných zážitkov. Táto úvaha nie je úplne nesprávna, je iba neúplná, lebo ak chápeme problém celkovo, treba povedať: niet lásky bez vzájomnej afirmácie hodnoty osoby, lebo o ňu sa opiera zjednotenie osôb - muža a ženy. Ľúbostné zážitky slúžia tomuto zjednoteniu (čiže láske) potiaľ, pokiaľ sa nepriečia hodnote osoby. A preto nie všetky ľúbostné (erotické) zážitky skutočne slúžia zjednoteniu osôb <i>y</i> a <i>x</i> v láske. Určite jej neslúžia tie, ktoré, ak to posudzujeme objektívne, nejakým spôsobom prekrývajú hodnotu osoby. Totiž erotické zážitky spojené s pohlavným vzťahom muža a ženy, ktoré pozitívne vylučujú rodičovský moment („môžem byť otcom“, „môžem byť matkou“) prekrývajú hodnotu osoby. Hodnota osoby sa totiž prejavuje z jednej strany v konaní, ktoré je plne uvedomené a tiež je plne zharmonizované s objektívnou cieľovosťou sveta („poriadok prírody“), z druhej strany sa zasa prejavuje vylúčením osoby z akéhokoľvek „užívania“. Jestvuje základný protiklad medzi „milovať“ a „užívať“ vo vzťahu k osobe.</p>

  <p>Na tomto mieste treba nadviazať na analýzu studu a na absorpciu sexuálneho studu láskou, o čom sme už hovorili. V manželskom spolužití tak stud, ako aj proces jeho zákonitej absorpcie láskou sa viažu s prejavom ochoty k rodičovstvu, onoho „môžem byť matkou", „môžem byť otcom“. Pri pozitívnom a tendenčnom vylúčení tejto možnosti dostáva pohlavné spolužitie znak nehanblivosti. Okolnosť, že takéto spolužitie sa realizuje v rámci zákonitého manželstva spravidla nestiera tento znak nehanblivosti v pocite osôb, ktoré takto vylúčili možnosť rodičovstva. Iné je, že tento pocit nevzniká u všetkých osôb rovnako. Niekedy sa môže zdať, že u žien vzniká ľahšie ako u mužov. Na druhej strane treba vyzdvihnúť, že manželský stud (ktorý predstavuje základ manželskej čistoty) naráža tak vo vedomí ženy, ako aj vo vedomí muža na silný odpor. Tento odpor vyplýva zo strachu pred rodičovstvom, pred materstvom a pred otcovstvom. Muž a žena „sa boja dieťaťa“, ktoré nie je len radosťou, ale aj záťažou, čo nemožno poprieť. Keď je však strach pred dieťaťom zveličený, vtedy paralyzuje lásku, pričom sa bezprostredne pričiňuje o tlmenie reakcie studu. Jestvuje riešenie hodné osoby - zdržanlivosť, ktorá si však vyžaduje ovládanie erotických túžob. Vyžaduje si to kultúru osoby a „kultúru milovania“. Autentická manželská zdržanlivosť vyplýva zo studu, ktorý negatívne reaguje na každý prejav „užívania“ osoby, ale na druhej strane - reakcia studu sa javí o to silnejšie, čím väčšia je autentická zdržanlivosť a spolu s ňou kultúra osoby a „kultúra milovania“.</p>

  <p>Je to prirodzená reakcia, základný činiteľ prirodzenej morálky. O tom môžu svedčiť nasledujúce vety z <i>Autobiografie</i> Ghandiho: „Podľa mňa tvrdenie, že pohlavný akt bol spontánnym konaním, podobne ako sen či ukojenie hladu, je vrcholom ignorancie. Jestvovanie sveta závisí od skutku rozmnožovania sa a od toho, že svet je doménou, ktorú riadi Boh a predstavuje odzrkadľovanie Jeho moci, akt rozmnožovania musí podliehať kontrole, ktorej cieľom je vývoj života na Zemi. Človek, ktorý to chápe, sa bude za každú cenu usilovať, aby ovládal svoje zmysly a vyzbrojí sa vedomosťami, ktoré sú nevyhnutné pre fyzický a duchovný rozkvet jeho potomstva, a plody týchto vedomostí odovzdá budúcnosti pre jej úžitok.“ Na inom mieste svojej <i>Autobiografie</i> sa Ghandi vyznal, že dva razy v svojom živote podľahol propagande, ktorá ponúkala umelé prostriedky na vylúčenie možnosti počatia. Nadobudol však presvedčenie, „že treba skôr konať podľa vnútorných impulzov, ovládaním sa, sebakontrolou [...].“ Dodajme, že je to jediné riešenie problému uvedomelého rodičovstva, uvedomelého otcovstva a uvedomelého materstva na úrovni hodnej osôb. Nemožno však, ak riešime tento problém, zabudnúť na podstatnú skutočnosť, že človek, žena i muž, je osobou.</p>

  <p>V spojení s celkovým obrazom záverov venovaných plodnosti a rodičovstvu, osobitnú a zároveň podrobnú analýzu si vyžadujú dva pojmy. Prvý pojem je „rodičovstvo <i>in potentia“</i>, druhý - „pozitívne vylúčenie prokreácie“. Navzájom sú tak úzko späté, že bez pochopenia prvého nemožno rozumieť druhému.</p>

  <p>Prvý pojem: Keď píšeme o morálnej správnosti pohlavného spolužitia v manželstve, stále vyzdvihujeme skutočnosť, že závisí od včlenenia ochoty k rodičovstvu do vedomia a do vôle muža i ženy, toho „môžem byť otcom“, „môžem byť matkou“, lebo bez toho manželský vzťah osôb, ktoré nie sú postihnuté vrodenou alebo získanou neplodnosťou, stráca hodnotu zjednotenia v láske a stáva sa iba obojstranným sexuálnym užívaním. Pohlavné spolužitie muža a ženy privádza so sebou možnosť biologického počatia a prokreácie; je to prirodzený dôsledok manželského vzťahu. Tento dôsledok však nemusí platiť vždy. Závisí od celej spleti podmienok, ktoré môže človek rozoznať, a ktorým môže prispôsobiť svoje konanie. Nemáme nijaký podklad na to, aby sme stotožnili každý skutok sexuálneho spolužitia s „nevyhnutnosťou“ počatia. S vedeckou dôkladnosťou potvrdené biologické zákonitosti vždy vychádzajú z neúplnej indukcie a nevylučujú istú náhodnosť, keď ide o zväzok medzi konkrétnym pohlavným vzťahom daného páru osôb a biologickým počatím. Preto nemožno manželom určovať požiadavku, aby v každom svojom vzťahu chceli pozitívne prokreáciu. V spojení s tým by bolo v etike prehnané stanovisko: manželský vzťah je prípustný a správny iba s tou podmienkou, že <i>y</i> a <i>x</i> chcú prostredníctvom neho potomstvo. Bolo by to stanovisko nesúhlasné s poriadkom prírody, ktorý sa prejavuje práve v istej náhodnosti, keď ide o spojenie pohlavného spolužitia s plodením pri jednotlivých manželských pároch. Samozrejme, že je správne úsilie o ovládanie tejto náhodilosti a podchytenie podľa možnosti s najväčšou istotou toho spojenia medzi určitým manželským vzťahom a možnosťou počatia - toto úsilie určuje jadro správne chápaného „vedomého materstva“.</p>

  <p>Ak sa ešte vrátime k spomínanému stanovisku: manželský vzťah je prípustný a správny iba s tou podmienkou, že <i>y</i> a <i>x</i> chcú prostredníctvom neho prokreáciu, treba si uvedomiť, že takéto stanovisko môže v sebe skrývať utilitarizmus (osoba ako prostriedok na dosiahnutie cieľa - o čom bola reč v prvej kapitole), ale vtedy by to kolidovalo s personalistickou normou. Manželské spolužitie vychádza a musí vychádzať zo vzájomnej snubnej lásky. Je potrebné pre lásku, a nie iba pre prokreáciu. <i>Manželstvo je ustanovizňou lásky, a nie iba plodnosti</i>. Manželské spolužitie je však samo osebe medziosobným vzťahom, je aktom snubnej lásky, a aj preto musí byť úmysel a pozornosť upriamené na druhú osobu, na jej pravdivé dobro. Netreba usmerňovať tento úmysel a pozornosť na možný (<i>in potentia</i>) dôsledok vzťahu, najmä ak by to bolo spojené s odvrátením intencie a pozornosti od manželského partnera. Aj preto určite nejde o postoj: „Uskutočňujeme tento akt výlučne preto, aby sme sa stali rodičmi“. Úplne vystačí postoj: „Uskutočňujúc akt vieme, že sa môžem stať otcom<sup> </sup>a matkou, a sme na to pripravení“. Iba takýto postoj je zhodný s láskou a umožňuje jej spoločné prežitie. Samo stávanie sa matkou a otcom sa uskutočňuje len pri manželskom akte - on sám musí byť aktom lásky, aktom zjednotenia osôb, a nie iba „nástrojom“ či „prostriedkom“ prokreácie.</p>

  <p>Druhý pojem: Ak sa prílišné zdôrazňovanie úmyslu samotnej prokreácie zdá byť v rozpore s vlastným charakternom manželského spolužitia, tým viac je s ním v rozpore <i>pozitívne</i> vylúčenie prokreácie (či skôr možnosti prokreácie). Prílišné zdôraznenie úmyslu prokreácie sa plne vysvetľuje v manželstvách, ktoré sú dlho bezdetné; vtedy ono nepredstavuje nejakú deformáciu aktu lásky, skôr zdôrazňuje len prirodzené spojenie lásky s rodičovstvom. Naproti tomu pozitívne vylúčenie možnosti počatia priamo odoberá manželskému spolužitiu ten potenciálny rodičovský charakter - plne ospravedlňujúci spolužitie predovšetkým pred samými osobami, ktoré sa ho zúčastňujú, a ktorý spôsobí to, že ho uznajú za hanblivé a za čisté. Keď? muž a žena, ktorí spolu žijú ako manželia, pozitívne vylúčia možnosť otcovstva a materstva, vtedy sa tým samým úmysel každého z nich odvracia aj od osoby a obracia sa k samému užívaniu - stráca sa „osoba, ktorá spoločne vytvára lásku“ a ostáva iba „partner erotického užívania“. A to sa najhlbšie protiví správnej orientácii aktu lásky. Pozornosť a úmysel v spojení s týmto aktom sa musia obracať k samej osobe, vôľa je preniknutá jej dobrom, pocit je plný afirmácie jej vlastnej hodnoty. Ak pozitívne v manželskom spolužití vylúčime možnosť prokreácie, muž a žena nevyhnutne presúvajú celé prežívanie len na stranu sexuálnej príjemnosti. Vtedy sa stáva obsahom zážitku „užívanie“, zatiaľ čo má ním byť „láska“ a užívanie (v druhom význame slova „užívať“) má iba sprevádzať manželský akt.</p>

  <p>Sama skutočnosť pozitívneho vylučovania možností rodičovstva z manželského spolužitia obracia úmysel iba na stranu „užívať“. Postačí, aby sme si uvedomili, na čom spočíva to, čo tu nazývame „pozitívnym vylúčením“ možnosti prokreácie - je to jednoducho jej vylúčenie umelým spôsobom. Človek ako rozumná bytosť môže tak usmerniť manželské spolužitie, aby neviedlo k prokreácii. Môže to urobiť využívaním období plodnosti a neplodnosti ženy, čiže využívať spolužitie v obdobiach neplodnosti a upustiť od neho v období plodnosti. Vtedy sa prokreácia vylučuje prirodzeným spôsobom. Muž a žena nepoužívajú nijaký zákrok ani umelý prostriedok s cieľom vyhnúť sa počatiu. Len sa prispôsobujú zákonitosti prírody, poriadku, ktorý v nej vládne - prvkom tohto poriadku sú obdobia plodnosti ženy. Prokreácia je v období plodnosti prirodzene možná, v období neplodnosti je prirodzene vylúčená. Niečím iným však bude pozitívne vylúčenie prokreácie človekom, ktorý koná proti poriadku a proti zákonitosti prírody. O pozitívnom vylúčení prokreácie treba hovoriť vtedy, keď muž a žena (sám muž so súhlasom ženy alebo aj sama žena so súhlasom muža) používajú „umelé“ zásahy či prostriedky, ktoré smerujú k znemožneniu prokreácie. Keďže sú tieto prostriedky umelé, tento spôsob vylúčenia prokreácie sa protiví „prirodzenosti“ manželského spolužitia, čo nemožno hovoriť o vylúčení prokreácie vtedy, keď ono je dôsledkom prispôsobenia sa obdobiam plodnosti a neplodnosti. V zásade sa to „zhoduje s prírodou“. Či tým samým nie je „pozitívnym“ vylúčením prokreácie, ktoré má negatívnu morálnu kvalifikáciu? Aby sme na to odpovedali, treba ešte z hľadiska etiky veľmi dôkladne rozobrať problém takzvanej periodickej zdržanlivosti.</p>

  <p>Keď zhrnieme všetko, k čomu nás priviedla posledná analýza, treba ešte poznamenať, že vzniká tesné spojenie medzi prirodzeným plodením a kultúrou rodičovstva v manželskom živote. Pohlavné spolužitie manželov so sebou prináša možnosť prokreácie, a preto sa ich láska v akte takého spolužitia dožaduje včlenenia možnosti rodičovstva, materstva a otcovstva. Pozitívne aj samej láske - zjednoteniu muža a ženy na úrovni osôb. Treba zdôrazniť, že pozitívne vylúčenie možnosti prokreácie vyvoláva také dôsledky. Lebo pokiaľ v manželstve muž a žena, čo spolu pohlavne žijú, nepoužívajú žiadne zákroky či umelé prostriedky zamerané na vylúčenie prokreácie <i>in potentia</i>, potiaľ zachovávajú vo svojom vedomí a vo svojej vôli to „môžem byť otcom“, „môžem byť matkou“. Postačí, že sú pripravení prijať skutočnosť počatia, dokonca aj vtedy, keď si ho v danom prípade „neželajú“. Nie je nevyhnutné, aby zjavne chceli prokreáciu. Môžu spolu žiť ako manželia napriek stálej či občasnej neplodnosti. Lebo sama neplodnosť nevylučuje ten vnútorný postoj „môžem“, čiže „som pripravený - som pripravená“ prijať skutočnosť počatia, ak k tomu dôjde. Iná vec je, že ono neprichádza, je prirodzene nemožné. Spolu žijú predsa <i>aj</i> starí manželia, ktorí sa už fyzicky nemôžu stať rodičmi - prokreácia je už prirodzene vylúčená. Keď obídeme také prípady, ktoré nemôže človek svojou vôľou ovplyvniť, treba prijať to, že prv vytýčený vnútorný postoj ospravedlňuje pohlavné spolužitie muža a ženy v manželstve (ospravedlňuje, čiže „robí spravodlivým“): ospravedlňuje ich navzájom pred nimi samými a pred Bohom Stvoriteľom. Vlastná veľkosť ľudskej osoby sa prejavuje v tom, že sexuálny život potrebuje takéto podstatné ospravedlnenie. Človek sa musí zmieriť so svojou prirodzenou veľkosťou. Práve vtedy, keď sa akoby vnáral do jej živelných procesov, nemôže zabúdať na to, že je osobou. Sám inštinkt v ňom nič nevyrieši, všetko apeluje na jeho „vnútro“, na rozum a zodpovednosť. Zvláštnym spôsobom sa dovoláva zodpovednosti láska, ktorá stojí pri kolíske vzniku ľudského rodu. Zodpovednosť za lásku - na čo obraciame v týchto úvahách osobitnú pozornosť - sa veľmi úzko spája so zodpovednosťou za prokreáciu. Preto nie je možné odtrhnúť lásku od rodičovstva. Ochota k nemu predstavuje nevyhnutnú podmienku lásky.</p>

</body>

</html>