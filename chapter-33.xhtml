<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Subjektivizmus a egoizmus</title>
  <link href="main.css" rel="stylesheet" type="text/css"/>
</head>

<body>

  <h3 id="toc_4">Subjektivizmus a egoizmus</h3>

  <p>Práve tu sa načrtáva problém subjektivity, lebo nič tak veľmi nevnáša subjektívny moment do ľudskej lásky, ako práve cit. Treba odlíšiť cit od citovosti. Pod citovosťou rozumieme schopnosť reagovať na určité hodnoty spojené s „človekom druhého pohlavia“ („ženskosť - mužskosť“, „pôvab - sila“). Naproti tomu je cit subjektívnou psychickou skutočnosťou, ktorá sa viaže s reakciou na rozličné hodnoty, a preto sa viaže aj so skutkami, ktoré sa formujú v okruhu tejto reakcie akoby v jej predĺžení. Tak sa zmyslovo - telesné city spájajú s reakciou zmyslovosti a s vonkajšími alebo vnútornými skutkami, ktoré majú svoj zdroj v žiadostivosti tela. Spájajú sa aj city s reakciami citovosti a so skutkami, ku ktorým tieto reakcie vytvárajú podnety. Keď hovoríme o potrebe integrácie, čiže správneho včlenenia toho všetkého, čo pochádza zo zmyslovosti a citovosti do eticky plnohodnotného vzťahu osoby k osobe, vtedy celkom zohľadňujeme plasticitu ľudského citu. Cit sa môže rozvíjať a prispôsobovať tomu, čo človek vedome formuje svojou vôľou. Integrácia lásky sa dožaduje, aby človek vedome formoval svojou vôľou všetko, čo mu v reakciách zmyslovosti a citovosti poskytujú zmysly, aby to všetko podstatnou afirmáciou hodnoty osoby staval na rovine vzťahu osoby k osobe a aby to udržiaval v medziach pravdivého zjednotenia osôb.</p>

  <p><i>Subjektivizmus</i> je podstatne odlišný od <i>subjektívnosti</i>, od subjektívneho profilu každej lásky. Subjektívnosť patrí do prirodzenosti lásky, ktorá je vecou dvoch podmetov (podmet - <i>subiectum</i>) <i>y</i> a <i>x</i>. Naproti tomu subjektivizmus je zdeformovaním podstaty lásky - ide o také zväčšenie subjektívneho momentu, že samotná objektívna hodnota lásky v ňom ostáva sčasti alebo celkom pohltená či zničená. Prvú formu subjektivizmu možno definovať ako <i>subjektivizmus citu</i>. City hrajú mimoriadnu úlohu pri formovaní lásky zo strany subjektu. Nemožno si predstaviť subjektívny profil lásky bez citu a bolo by absurdné žiadať to, čo žiadali stoici alebo Kant, aby bola láska zbavená citu. Z druhej strany však nemožno opomínať prípadný subjektivizmuz citu, že sa dokonca dá hovoriť o určitom „nebezpečenstve citu“, t.j. o nebezpečenstve, ktoré ohrozuje lásku práve zo strany citov. Už v analýze zapáčenia sa (druhá kapitola, druhá časť) sme obrátili pozornosť na to, že cit akoby menil smer prežívania pravdy. Človek - rozumná bytosť - má prirodzenú potrebu poznávať pravdu a riadiť sa ňou; ide o objektívnu pravdu konania, v ktorej je obsiahnuté samotné jadro ľudskej morálnosti. Totiž cit odvracia „zrak“ pravdy od toho, čo je v konaní objektívne, od predmetu činu i od činu samého a zameriava ho na to, čo je v ňom subjektívne, na samotný zážitok. Cit spôsobme, že ľudské vedomie ostáva pohltené predovšetkým subjektívnou „pravdivosťou“ zážitku. Zážitok je však natoľko pravdivý, čiže „autentický“. nakoľko je nasýtený skutočným (úprimným) citom.<sup><a id="b41" href="footnotes.xhtml#f41">41</a></sup></p>

  <p>Táto skutočnosť má dva dôsledky. Po prvé sa pri tej príležitosti vytvára akási dezintegrácia: aktuálny zážitok vyrastá ponad ostatné objektívne fakty, ale predovšetkým ponad zásady, ktorým fakty podliehajú - vyčleňuje sa z ich celkového obrazu; po druhé, namiesto týchto objektívnych zásad, ktoré určujú meradlo hodnôt daného činu, prichádza hodnota samého citu a začína rozhodovať o hodnote činu; čin je dobrý, lebo je „autentický“, čiže je nasýtený „pravdivým“ citom. Cit má však sám zo seba len subjektívnu pravdivosť - pravdivý cit môže rovnako napĺňať skutok, ktorý objektívne nie je dobrý. Aj preto subjektivizmus citu predstavuje širokú bránu, cez ktorú môžu vojsť do lásky ženy a muža rozličné skutky, vnútorné či vonkajšie, ktoré sa nezhodujú s objektívnou podstatou lásky, hoci ako zážitky majú „ľúbostný“ (erotický) charakter. Legitimáciou týchto zážitkov a skutkov je práve ich „autentickosť“ vo význame, ktorý sme určili vyššie. Vieme však, že tie city, ktoré sprevádzajú žiadostivosť tela alebo aj jej uspokojovanie, sú „pravdivými“ citmi, majú svoju subjektívnu pravdivosť ako každý iný cit.</p>

  <p>Od tohto postoja subjektivizmu, od subjektivizmu citov vedie jednoduchá a ľahká cesta k <i>subjektivizmu hodnotu</i>. Ja taká ľahká, že jednoducho nevidno, prečo a ako ňou neisť, keď sme už vstúpili na naklonenú rovinu subjektivizmu. Sama láska je nasmerovaná na objektívnu hodnotu. Takou je predovšetkým hodnota osoby, ktorá sa v láske obojstranne afirmuje, takú hodnotu má zjednotenie osôb, ku ktorému láska vedie. Rovnako tie hodnoty, ku ktorým sa obracia zmyslovosť a citovosť vo svojich prirodzených reakciách, sú predmetové - taká je hodnota „tela ako možného predmetu užívania“, taká je aj hodnota „človeka druhého pohlavia“ spojená s jeho „ženskosťou“ či „mužskosťou“. Subjektivizmus hodnoty spočíva v tom, že tak s osobou, ako aj s „telom a pohlavím“, či napokon so „ženskosťou - mužskosťou“ - sa bude zaobchádzať iba a výlučne ako s príležitosťou na vyvolanie príjemnosti alebo aj rozličných odtieňov rozkoše. Príjemnosť sa stáva jedinou hodnotou a celkovým základom hodnotenia. Vtedy sa však uskutočňuje také premiešanie smerov prežívania a konania („skutky“), ktoré napokon celkom ničí nielen samu podstatu lásky, ale skutočne ľúbostný charakter zážitkov.<sup><a id="b42" href="footnotes.xhtml#f42">42</a></sup> Lebo nielen láska musí byť výrazne nasmerovaná na osobu, ale dokonca zmyslovosť a citovosť, ktoré jej v danom prípade dodávajú „materiál“, prirodzeným spôsobom reagujú na príslušné hodnoty späté s osobou. Subjektivizmus hodnoty naproti tomu označuje zameranie sa na samotnú príjemnosť: tá je cieľom a všetko ostatné je prostriedkom na jej dosiahnutie - tak osoba, ako aj jej telo a s ním spätá „ženskosť“ či „mužskosť“.</p>

  <p>Táto forma subjektivizmu teda ničí samu podstatu lásky a celkovú hodnotu ľúbostných zážitkov (ako napokon aj samej „lásky“) vidí v príjemnosti. Ľúbostné (erotické) zážitky poskytujú žene i mužovi silno pociťovanú príjemnosť, rozkoš rozličných odtieňov. A práve tá príjemnosť - rozkoš sa súčasne stáva celkovým a výlučným odôvodnením jestvovania tak jednotlivých zážitkov, ako aj nepriamo lásky medzi ženou a mužom. Hedonizácia lásky v teórii a v praxi je konečným plodom subjektivizmu. Už nie jednotlivé zážitky prerastajú ponad živý celok skutočností či zásad rozhodujúcich o pravdivej láske, ale sama príjemnosť, ktorá ten zážitok sprevádza. Ona sa stáva celkovou a jedinou hodnotou, ktorej sa všetko musí podriadiť, lebo ona je vnútornou mierou všetkých ľudských činov. Pripomína to program utilitarizmu, podrobený kritike v prvej kapitole. Tu sa ešte silnejšie prejavuje „nebezpečenstvo citov“, lebo city prirodzene priťahuje príjemnosť - príjemnosť je dobrom pre cit, podobne, ako je nepríjemnosť zlom, ktorému sa vyhýbajú. Teda pokiaľ sa city bezprostredne usilujú prejaviť sa ako výhradný a vlastný obsah lásky (subjektivizmus citov), tak ponechané na seba sa nepriamo nasmerovávajú k hľadaniu príjemností a rozkoše. Vtedy sa však láska cení a hodnotí podľa toho, či poskytuje tú príjemnosť.</p>

  <p>Subjektivizmus v oboch svojich podobách, ale najmä v druhej podobe, je základom, na ktorom vyrastá <i>egoizmus</i>. Tak subjektivizmus, ako aj egoizmus je protikladom lásky, lebo po prvé, láska má objektívne smerovanie: k osobe a k jej dobru, po druhé, má altruistické smerovanie - k druhému človeku. Subjektivizmus vysúva na toto miesto predmet a jeho zážitok, stará sa o „autentickosť“ tohto zážitku, o podmetovú potvrdenie lásky v samom cite. Egoizmus je nasmerovaný výlučne na vlastné „ja“, na <i>ego</i>, hľadá však dobro toho istého „ja“, pričom neráta s inými ľuďmi. Egoizmus vylučuje lásku, lebo vylučuje spoločné dobro, vylučuje aj možnosť vzájomnosti, ktorá vždy vychádza z úsilia o spoločné dobro. Uprednostňovanie vlastného „ja“ a výlučné, úzke zahľadenie sa na jeho dobro - čo je pre egoizmus príznačné - vytvára vždy akési zveličené nasmerovanie sa na podmet (<i>subiectum</i>).</p>

  <p>Vlastné „ja“ chápané predovšetkým ako podmet sa stáva egoistickým, keď prestávame správne vidieť jeho objektívne postavenie medzi ostatnými bytiami a tiež tie vzťahy a závislosti, ktoré spájajú to „ja“ s nimi. Najmä však druhá forma subjektivizmu - subjektivizmus hodnoty - nemôže už byť <i>de facto</i> ničím iným ako egoizmom. Keď je však jedinou hodnotou, o ktorú ide vo vzťahu <i>y</i> k <i>x</i> a <i>y</i> k <i>x</i> len príjemnosť, vtedy nemôže byť reč ani o vzájomnosti, ale ani o zjednocovaní osôb. Nasmerovanie sa na príjemnosť ako na cieľ zadržiava každú z nich výhradne v okruhu vlastného „ja“. Nemožno teda hovoriť o vzájomnosti, ale len o „obojstrannosti“ - jestvuje akýsi súhrn príjemností, plynúcich zo vzťahu dvoch osôb rozličného pohlavia, ktoré treba dômyselne podeliť medzi tie osoby, aby každá dosiahla podľa možnosti veľa. Egoizmus vylučuje lásku, ale pripúšťa istú kalkuláciu a kompromis: tam, kde niet lásky, predsa môže byť obojstranná dohoda medzi egoizmami.</p>

  <p>V takejto situácii však nemôže byť reč o „spoločnom »ja«“, ktoré sa vytvára vtedy, keď chce jedna z osôb dobro pre druhú tak ako pre seba a v jej dobre nachádza svoje vlastné dobro.<sup><a id="b43" href="footnotes.xhtml#f43">43</a></sup> Nemožno chcieť samu príjemnosť, lebo je čisto podmetovým dobrom, nie transsubjektívnym, ba ani intersubjektívnym. Možno však čo najväčšmi chcieť „popri“ svojej vlastnej príjemnosti taktiež príjemnosť pre druhého človeka, ale vždy len „pod podmienkou“ svojej vlastnej. A preto subjektivizmus hodnoty, čiže nasmerovanie sa na samu príjemnosť ako na výlučný cieľ vzťahu a spolužitia ženy a muža, je spravidla egoizmom. Vyplýva to z prirodzenosti príjemnosti. Vôbec však nejde o to, aby sme v nej samej videli zlo - príjemnosť sama osebe je istým dobrom - ale len o to, aby sme poukázali na morálne zlo, ktoré sa tu nachádza v zameraní vôle na samu príjemnosť. Také nasmerovanie totiž nie je len subjektívne, ale aj egoistické.<sup><a id="b44" href="footnotes.xhtml#f44">44</a></sup></p>

  <p>Niekedy sa hovorí o <i>egoizme zmyslov a egoizme citov</i>. Toto rozlíšenie má svoj základ v rozdielnosti zmyslovosti a citovosti - dvoch rozličných oblastí reakcie na sexuálnu hodnotu. Rovnako v základoch každého z týchto egoizmov je cit, v prvom prípade zmyslovo-telesný, ktorý sa spája s uspokojovaním zmyslovosti, v druhom prípade je jemnejší „psychický“ cit, ktorý sprevádza reakcie citovosti. Cit ako „silný“ zážitok alebo aj ako emocionálny stav, ktorý trvalo napĺňa vedomie, uľahčuje skoncentrovať sa na vlastné „ja“, pričom sa príjemnosť javí ako s citom spojené dobro toho istého „ja“.</p>

  <p>Egoizmus zmyslov sa väčšmi spája so subjektivizmom hodnoty. Podmet sa zameriava priamo na príjemnosť, ktorú môžu poskytnúť erotické prežitia späté s „telom a pohlavím“, s osobou sa vtedy zaobchádza dosť výrazne ako s „predmetom“. Táto forma egoizmu je veľmi priezračná. Egoizmus citov nemá túto priezračnosť, a preto sa v ňom možno ľahšie zamotať. Predovšetkým sa totiž spája so subjektivizmom citov, v ktorom sa do popredia ešte nevysúva príjemnosť, ide tu len o cit, lebo ten určuje podmienku autentickosti zážitku. V egoizme citu prevláda hľadanie vlastného „ja“ nad hľadaním príjemnosti. A predsa je ona aj tu cieľom; zameranie sa na ňu napokon rozhoduje o egoizme. Ide totiž o príjemnosť, ktorá je v samom prežívaní citu či v jeho zakusovaní. Keď sa cit stáva cieľom len so zreteľom na túto príjemnosť, ktorá je v jeho prežívaní alebo okusovaní, vtedy osoba, ku ktorej sa obracia alebo z ktorej pochádza, je len „predmetom“, ktorý poskytuje príležitosť na uspokojenie emocionálnych potrieb vlastného „ja“. Egoizmus citu, ktorý často hraničí so zábavou svojho druhu („hranie sa s cudzím citom“), je nemenej hlbokým zdefornovaním lásky ako egoizmus zmyslov, iba s tým rozdielom, že ten prvý sa načrtáva výraznejšie ako egoizmus a ten druhý sa môže ľahšie ukryť v zdaní lásky. Dodajme, že egoizmus citov nemenej výrazne - hoci iným spôsobom než egoizmus zmyslov - sa môže pričiňovať o nečistotu vo vzájomných vzťahoch osôb <i>y</i>-<i>x</i>.</p>

  <p>Na začiatku predchádzajúcich úvah sme odlíšili subjektivizmus od subjektívnosti. Láska je vždy akýmsi podmetovým a medzipodmetovým faktom, čiže má sebe vlastnú subjektívnosť. Súčasne ju však treba chrániť pred subjektivistickým zdeformovaním, lebo cezeň sa vkráda dezintegrácia lásky a vyrastá egoizmus v rozličných podobách. A preto každá zo zaangažovaných osôb v láske, ktoré sa usilujú o plnú subjektívnosť, o plný podmetový profil svojej lásky, musí sa súčasne usilovať o objektivizmus. Spojenie „jedného s druhým predstavuje osobitnú námahu, ale je to nevyhnutná námaha pre zabezpečenie bytia lásky.<sup><a id="b45" href="footnotes.xhtml#f45">45</a></sup></p>

</body>

</html>